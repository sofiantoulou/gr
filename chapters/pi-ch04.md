
"If there's any object in human experience that's a precedent for what a computer should be like, it's a musical instrument: a device where you can explore a huge range of possibilities through an interface that connects your mind and your body", Jaron Lanier

# Εργαλεία και Διαδικασία

Αυτό το κεφάλαιο περιγράφει τα βασικά δομικά στοιχεία και τις τεχνικές του προγραμματισμού της διάδρασης και επομένως απευθύνεται σε όσους έχουν λίγες γνώσεις στις επιμέρους περιοχές, αλλά και στον συνδυασμό τους. Για αυτόν τον σκοπό, παρέχει συνοπτικά τις βασικές γνώσεις τόσο για την γενική πλευρά του προγραμματισμού όσο και για την ειδική περίπτωση της διάδρασης. Ο αναγνώστης θα μάθει τα θεμελιώδη που απαιτούνται για τον προγραμματισμό της διάδρασης. Επίσης, θα διαβάσει για τις τεχνικές και διαδικασίες που χρησιμοποιούνται για κατασκευή μιας διεπαφής με τον χρήστη. Συνοπτικά, το κεφάλαιο αυτό προσφέρει τις βασικές γνώσεις από τις περιοχές του προγραμματισμού συστημάτων με έμφαση στον ανθρωποκεντρικό σχεδιασμό.

Η διαδικασία υλοποίησης ενός συστήματος διάδρασης ανθρώπου-υπολογιστή μπορεί να διευκολυνθεί αν ο προγραμματιστής έχει στην διάθεση του επιμέρους εργαλεία και τεχνικές τα οποία βοηθούν στην κατασκευή των πρωτοτύπων και κυρίως στην κατασκευή του τελικού συστήματος διάδρασης. Τα συστήματα υποστήριξης της κατασκευής διάδρασης είναι σχετικά απλά στην περίπτωση του παραδοσιακού επιτραπέζιου συστήματος γιατί το λεξιλόγιο της διάδρασης (π.χ., παράθυρο, μενού, φόρμα, παλέτα, έγγραφο, κ.τ.λ.) είναι σχετικά περιορισμένο. Η σχεδίαση του υλικού/λογισμικού για τον διάχυτο ΗΥ έχει αυξήσει ή απλά αλλάξει τις παραμέτρους της διάδρασης τόσο που τα περισσότερα εργαλεία είναι ακατάλληλα. Από την άλλη πλευρά, οι γενικές τεχνικές προδιαγραφών διατηρούν την εγκυρότητα τους, όπως το μοντέλο-ελεγκτής-όψη, δηλωτικές γλώσσες προδιαγραφών, διαγράμματα ροής και κατάστασης.

Τα περισσότερα βιβλία προγραμματισμού διαλέγουν από την αρχή κάποια από τα τρέχοντα διαθέσιμα εργαλεία με έμφαση συνήθως στην γλώσσα προγραμματισμού (π.χ., Java), το λειτουργικό σύστημα (π.χ., Windows), και το περιβάλλον ανάπτυξης (π.χ., Eclipse) και από εκεί και πέρα περιγράφουν τα επιμέρους ζητήματα. Αντίθετα, σε αυτό το βιβλίο, αντιμετωπίζουμε όλα τα εργαλεία του προγραμματισμού ως ζητούμενα τα οποία έχουν διαφορετικές τιμές ανάλογα με τις απαιτήσεις του έργου. Για τον σκοπό αυτό, δίνουμε μια επισκόπηση των διαθέσιμων εργαλείων και τεχνικών ανάπτυξης με έμφαση στα κριτήρια επιλογής τους ανάλογα με τις περιπτώσεις του προγραμματισμού της διάδρασης. Επίσης, σε αντίθεση με τα περισσότερα βιβλία που επιλέγουν περισσότερο ή λιγότερο ρητά μια δημοφιλή τεχνική και διαδικασία ανάπτυξης, εδώ περιγράφουμε τις ιδιότητες τους και αξιολογούμε την καταληλότητα τους ανάλογα με το ζητούμενο. Για παράδειγμα, κάποια βιβλία θεωρούν δεδομένο ότι θα πρέπει να ξεκινήσουμε τον προγραμματισμό μόνο αφού έχουμε καθορίσει με ακρίβεια τις προδιαγραφές, ενώ υπάρχουν και περιπτώσεις χρήσης όπου ο ίδιος ο προγραμματισμός της διάδρασης μπορεί να μας βοηθήσει να κατανοήσουμε καλύτερα ποιες είναι οι προδιαγραφές.

## Ιστορικό και πολιτισμικό πλαίσιο

Τα εργαλεία που διευκολύνουν την ανάπτυξη υλικού και λογισμικού διάδρασης έχουν αποδειχθεί ιδιαίτερα αποτελεσματικά σε πολλές περιπτώσεις αρχίζοντας από το γραφικό περιβάλλον του επιτραπέζιου υπολογιστή. Ο κάθε κατασκευαστής λειτουργικού συστήματος σε διαφορετικό βαθμό παρέχει ένα σύνολο από μοτίβα τα οποία επιτρέπουν μια ομοιόμορφη εμφάνιση και κυρίως μια συνεπή συμπεριφορά ανάμεσα στις πολλές διαφορετικές εφαρμογές χρήστη. Για πρώτη φορά, η Apple μαζί με τον υπολογιστή Macintosh έδωσε στους κατασκευαστές εφαρμογών ένα σετ από οδηγίες και μοτίβα σωστού σχεδιασμού της διάδρασης, ενώ ταυτόχρονα τα αντίστοιχα εργαλεία ανάπτυξης του λογισμικού σέβονται αυτές τις οδηγίες. Για παράδειγμα, η θέση, η εμφάνιση, και λειτουργία των κουμπιών που καθορίζουν το μέγεθος του παραθύρου έχουν προκαθορισμένες ιδιότητες ώστε να μοιάζουν ανάμεσα στις διαφορετικές εφαρμογές του χρήστη, δημιουργόντας μια αίσθηση οικειότητας. Ο κατασκευαστής εφαρμογών χρήστη μπορεί πάντα να αγνοήσει τις οδηγίες και τα έτοιμα μοτίβα αν επιθυμεί να φτιάξει μια εφαρμογή που έχει λόγους να διαφέρει.

![Η κατασκευή της διάδρασης ανθρώπου-υπολογιστή είναι τόσο παλιά όσο οι πρώτοι υπολογιστές, με την διαφορά ότι στα πρώτα στάδια ο οι χρήστες ήταν συνήθως ένας μικρός κλειστός κύκλος από ειδικούς σε σχέση με τους σύγχρονους χρήστες που είναι στις περισσότερες περιπτώσεις μη-ειδικοί.](../images/ch04/uist-history.png)

Πέρα από την Apple, και οι άλλοι κατασκευαστές λειτουργικών συστημάτων με γραφικό περιβάλλον, σε μικρό (π.χ., Linux), ή μεγάλο (π.χ., Windows) βαθμό παρέχουν τα αντίστοιχα σετ από οδηγίες, καθώς και "προκάτ" δομικά στοιχεία. Υπάρχουν δύο κυρίως λόγοι που ένας κατασκευαστής της διάδρασης θα ήθελε να κινηθεί έξω από την ασφάλεια που του προσφέρει το στενό και προκαθορισμένο σύνολο οδηγιών που του έχει δώσει με την σειρά του ο κατασκευαστής της αρχικής πλατφόρμας. Ο πρώτος λόγος είναι αν θέλει να φτιάξει μια εφαρμογή που πρέπει να δείχνει και να συμπεριφέρεται διαφορετικά γιατί αυτό εξυπηρετεί τις ανάγκες του. Ενα χαρακτηριστικό παράδειγμα είναι τα skinable mp3 players καθώς και εφαρμογές με φίλτρα ψηφιακής φωτογραφίας (Kai Tools). Ο δεύτερος και σημαντικότερος λόγος που κάνει έναν κατασκευαστή να κινηθεί έξω από τους κανόνες είναι η ανάπτυξη ενός συστήματος που δεν μοιάζει καθόλου με το σύστημα του υπολογιστή εργασίας του, όπως για παράδειγμα η ανάπτυξη κινητών εφαρμογών σε ένα επιτραπέζιο υπολογιστή.

![Ενα από τα πρώτα λειτουργικά συστήματα με γραφικό περιβάλλον για κινητά τηλέφωνα, τα windows mobile μεταφέρουν την έννοιες από το αντίστοιχο λειτουργικό λειτουργικό σύστημα του επιτραπέζιου υπολογιστή, οι οποίες αν και επιτυχημένες είναι ακατάλληλες για το πλαίσιο χρήσης τους κινητού υπολογισμού.](../images/ch04/windows-mobile.png)

Δεν είναι τυχαίο που κάποιες από τις πρώτες προσπάθειες κατασκευής κινητών εφαρμογών έμοιαζαν πολύ με τις αντίστοιχες επιτραπέζιες (π.χ., οι πρώτες εκδόσεις των Windows Mobile). Φυσικά αυτό δεν βοήθησε στην αποδοχή αυτών των κινητών εφαρμογών στα πρώτα στάδια, μέχρι που η Apple με το iPhone έδωσε ένα νέο ορισμό του πλαισίου μέσα στο οποίο θα πρέπει να κινούνται οι εφαρμογές χρήστη στις κινητές συσκευές για να είναι χρήσιμες, εύχρηστες, και αποδεκτές. Αντίστοιχα, κάθε νέα τεχνολογία, που μετατοπίζει την διάδραση πέρα από τον επιτραπέζιο υπολογιστή, αντιμετωπίζει τις ίδιες προκλήσεις. Στα πρώτα στάδια οι κατασκευαστές εφαρμογών χρήστη θα δανειστούν (λανθασμένα) πάρα πολλά στοιχεία από συσκευές που φαίνονται παρόμοιες, αλλά στην πορεία (και μετά από μερικούς κύκλους δοκιμής και λάθους) θα καταλήξουν σε ένα ενημερωμένο σύνολο από οδηγίες και εργαλεία που θα τους βοηθήσουν στην παραγωγή κατάλληλων εφαρμογών χρήστη. Συνοπτικά, στις περιπτώσεις που κατασκευάζουμε εφαρμογές (λειτουργικού συστήματος ή χρήστη) που θα εκτελεστούν σε υπολογιστή που διαφέρει από τον επιτραπέζιο θα πρέπει να προσέξουμε πρώτα από όλα τις συσκευές εισόδου και εξόδου (είναι πληκτρολόγιο και ποντίκι ή κάτι άλλο;) και κυρίως το πλαίσιο χρήσης (είναι περιβάλλον γραφείου και εργασία με εκδόσεις ή κάτι άλλο;).

![Το σύστημα Pygmalion από τα μισά της δεκαετίας του 1970 ήταν το πρώτο που έδωσε τον ορισμό για τα εικονίδια, αλλά κυρίως ήταν το πρώτο που επέτρεψε την δημιουργία λογισμικού με βάση την τελική συμπεριφορά και αποτέλεσμα που πρέπει να έχει ένα πρόγραμμα υπολογιστή, αντί της κυρίαρχης πρακτικής που είναι να δίνουμε οδηγίες στο πρόγραμμα τι ακριβώς να κάνει](../images/ch04/pygmalion.jpg)

Το τελικό αποτέλεσμα και κυρίως του πλαίσιο ορισμού στο οποίο μπορεί να κινηθεί ένα νέο πρόγραμμα διάδρασης εξαρτάται από τα βασικά μοτίβα σχεδίασης που είδαμε παραπάνω, αλλά εξαρτάται και από τα εργαλεία, την οργάνωση, και την διαδικασία κατασκευής. Οπως ακριβώς τα βασικά σχεδιαστικά και τεχνολογικά μοτίβα που έχει στην διάθεση του ένας κατασκευαστής μπορούν να δώσουν συγκεκριμένες μορφές και λειτουργίες στην διάδραση, έτσι ακριβώς και η μέθοδος κατασκευής μπορεί να επιτρέψει ή να αποτρέψει κάποιες μορφές και λειτουργίες της διάδρασης. Τα πρώτα συστήματα προγραμματισμού της διάδρασης δεν είχαν καμία διαφορά από εκείνα για τον προγραμματισμό του συστήματος, οπότε πολλοί δυνητικοί κατασκευαστές της διάδρασης δεν είχαν καταφέρει να δώσουν την συνεισφορά τους. Μετά την δεκαετία του 1970, οι αντικειμενοστραφείς γλώσσες προγραμματισμού (π.χ., SmallTalk, C++, Java, JavaScript) και κυρίως τα οπτικά περιβάλλοντα ανάπτυξης (π.χ, KidSim, MIT Scratch, Processing) επέτρεψαν την συμμετοχή σε γνώστες της περιοχής του προγραμματισμού της διάδρασης. Ταυτόχρονα, η διευκόλυνση κάποιων πτυχών του προγραμματισμού της διάδρασης ακόμη και από τον τελικό χρήστη ολοκληρώνει την διαχρονική τάση που ενθαρύνει την συμμετοχικότητα του τελικού χρήστη όχι μόνο στην απλή χρήση αλλά και στην δημιουργία.


## Τεχνολογίες Υλικού και Λογισμικού Διάδρασης σε Κλίμακα

### Επιτραπέζιος υπολογιστής

Για πολλά χρόνια η ανάπτυξη και εκτέλεση εφαρμογών στον επιτραπέζιο υπολογιστή ήταν μονόδρομος αφού οι άλλες μορφές υπολογιστή δεν ήταν ιδιαίτερα διαδεδομένες. Πάντα υπήρχαν υπερ-υπολογιστές καθώς και παιχνιδομηχανές, αλλά η ανάπτυξη για αυτές τις πλατφόρμες γινόταν από ειδικευμένο προσωπικό που λάμβανε την αντίστοιχη εκπαίδευση. Η ανάπτυξη και εκτέλεση εφαρμογών διάδρασης στον επιτραπέζιο υπολογιστή έχει πολλές παραμέτρους που πρέπει να αξιολογήσει ο κατασκευαστής και δεν είναι σε καθόλου τετριμένη περίπτωση, όμως έχει ένα βασικό πλεονέκτημα, σε σχέση με την ανάπτυξη για τον κινητό και διάχυτο υπολογισμό. Η βασική διαφορά στην ανάπτυξη λογισμικού διάδρασης ανάμεσε σε επιτραπέζιο και κινητό ή διάχυτο υπολογισμό είναι το γεγονός ότι το πρόγραμμα εκτελείται στην πρώτη περίπτωση πάνω στον ίδιο τον υπολογιστή ανάπτυξης, ενώ στην δεύτερη περίπτωση το πρόγραμμα εκτελείται πάνω σε διαφορετικό υλικό.

Οταν το πρόγραμμα που κατασκευάζουμε εκτελείται τελικά πάνω σε διαφορετικό υλικό από αυτό του υπολογιστή ανάπτυξης τότε η δυνατότητα που έχουμε για εφαρμογή του ανθρωποκεντρικού κύκλου σχεδίασης μειώνεται ανάλογα με το βαθμό και το είδος της διάδρασης. Αν για παράδειγμα κατασκευάζουμε ένα πρόγραμμα για έξυπνο κινητό που έχει πληκτρολόγιο και δεν έχει οθόνη αφής, τότε μπορούμε σχετικά εύκολα να κάνουμε τις επαναληπτικές δοκιμές της διάδρασης πάνω στον επιτραπέζιο υπολογιστή, ο οποίος έχει πληκτρολόγιο που ναι μεν διαφέρει από το μικρό πληκτρολόγιο του κινητού, όμως δεν είναι δραματικά διαφορετικό. Στην περίπτωση όμως που το έξυπνο κινητό έχει μόνο μια πολυαπκτική οθόνη αφής τότε η δοκιμή της διάδρασης στον επιτραπέζιο υπολογιστή γίνεται πιο δύσκολη αφού συνήθως δεν συνοδεύεται από τέτοια συσκευή εισόδου. Η δοκιμή της διάδρασης γίνεται ακόμη δυσκολότερη όταν η διάδραση βασίζεται σε αισθητήρες εισόδου όπως ο εντοπισμός θέσης και το γυροσκόπιο, αφού αυτά δεν υπάρχουν στον επιτραπέζιο υπολογιστή και απαιτείται πλέον η σύνδεση του με την τελική συσκευή για την πραγματοποιήση των επαναληπτικων δοκιμών κατά το στάδιο της ανάπτυξης.

### Κινητός, Φορετός, και Διάχυτος Υπολογισμός

Οπως είδαμε παραπάνω το βασικό μειονέκτημα της κατασκευής στην περίπτωση του κινητού και διάχυτου υπολογισμού είναι ότι τα περισσότερα εργαλεία ανάπτυξης είναι διαθέσιμα κυρίως για τον επιτραπέζιο υπολογιστή, ο οποίος μπορεί να διαφέρει από λίγο ως πάρα πολύ από την τελική πλατφόρμα αναφορικά με τις συσκευές εισόδου και εξόδου. Για παράδειγμα ένας επιτραπέζιος υπολογιστής έχει είσοδο κυρίως από το πληκτρολόγιο και το ποντίκι, ενώ ένα έξυπνο κινητό έχει κυρίως είσοδο από μια πολυαπτική οθόνη. Το αποτέλεσμα είναι ότι εκτός από κάποιες απλές επιλογές αντικειμένων πάνω στην οθόνη, πολλές από τις πιθανές διαδράσεις που είναι χρήσιμες στο έξυπνο κινητό δεν είναι διαθέσιμες για δοκιμή στην πλατφόρμα ανάπτυξης αν αυτή είναι ο επιτραπέζιος υπολιστής. Από αυτήν την άποψη θα μπορούσαμε να φανταστούμε ότι τα μελλοντικά εργαλεία ανάπτυξης για κινητό υπολογισμό θα εκτελούνται απευθείας πάνω στο κινητό. Αυτό φυσικά υπαγορεύει ένα πολύ διαφορετικό μοντέλο ανάπτυξης αναφορικά με τα εργαλεία και τις διαδικασίες κατασκευής του προγράμματος διάδρασης.

![Το πειραματικό περιβάλλον ανάπτυξης Touch Develop είναι σχεδιασμένο ώστε να δουλεύει σε έξυπνα κινητά, οπότε έχουμε ξανά τα πλεονεκτήματα που δίνει η ανάπτυξη και εκτέλεση πάνω στην ίδια πλατφόρμα](../images/ch04/touch-develop.png)

<!-- Παράδειγμα από τον διάχυτο υπολογισμό -->

## Εργαλεία και Διαδικασία

Η κατασκευή προγραμμάτων διάδρασης διευκολύεται από εργαλεία και διαδικασίες, τα οποία είναι τόσο διαφορετικά όσο και το εύρος των συσκευών εισόδου, εξόδου και υπολογισμού. Επιπλέον, τα εργαλεία και οι διαδικασίες κατασκευής έχουν εξάρτηση με τις προτιμήσεις του κατασκευαστή που μπορεί να γίνουν αρκετά πολύπλοκες στην περίπτωση μεγάλων ομάδων και οργανισμών ανάπτυξης οπότε μιλάμε για κουλτούρα ανάπτυξης.

Μετά τον καθορισμό του στόχου και των αναγκών του χρήστη, το επόμενο βήμα είναι η επιλογή εργαλείων ανάπτυξης καθώς και ο καθορισμός ενός πλάνου ανάπτυξης, το οποίο θα διευκολύνει την σωστή παράδοση του προγράμματος της διάδρασης. Το πλάνο ανάπτυξης περιλαμβάνει ένα σύνολο από παραδοτέα της μορφής αναφορά/πρωτότυπο ενώ η σωστή οργάνωση της ομάδας ανάπτυξης περιλαμβάνει ρόλους όπως προγραμματιστής, δοκιμαστής, αναλυτής-σχεδιαστής. Σε ένα πραγματικό έργο ανάπτυξης λογισμικού, αν ο οργανισμός χρησιμοποιήσει περισσότερους ανθρώπινους πόρους από όσους χρειάζεται θα πέσει έξω οικονομικά, αφού το να δουλεύει το έργο δεν είναι ο μόνος στόχος ενός οργανισμού, αλλά θα πρέπει να έχει παραχθεί και με μικρό κόστος για να είναι ανταγωνιστικό. Υπό αυτήν την σκοπιά θα πρέπει να γίνει μια συζήτηση για την σκοπιμότητα επιλογής εργαλείων ανάπτυξης, η οποία θα πρέπει βασίζεται στις δεξιότητες των προγραμματιστών αλλά και στους στόχους του έργου.

### Επεξεργαστής κειμένου

Διαχρονικά το πιο σημαντικό εργαλείο στην ανάπτυξη νέων συστημάτων είναι ο επεξεργαστής κειμένου. Η σημασία του κειμένου οφείλεται στο γεγονός ότι πολλές γλώσσες προγραμματισμού είναι γραπτές. Αν και η επεξεργασία κειμένου είναι μια σχετική απλή δραστηριότητα, υπάρχουν πάρα πολλά είδη επεξεργαστή κειμένου, γιατί οι προτιμήσεις των προγραμματιστών και οι απαιτήσεις των έργων ανάπτυξης έχουν μεγάλη ποικιλία. Για παράδειγμα, μπορούμε να χρησιμοποιήσουμε έναν επεξεργαστή κειμένου γενικής χρήσης που συνήθως είναι ελεύθερα διαθέσιμος με το λειτουργικό σύστημα του υπολογιστή μέχρι τον εξιδεικευμένο επεξεργαστή κειμένου που είναι μέρος ενός εξειδικευμένου συνόλου εργαλείων ανάπτυξης για μια συγκεκριμένη πλατφόρμα υπολογιστή. Ανάμεσα σε αυτά τα δύο άκρα, υπάρχει ένα πολύ μεγάλο φάσμα από είδη επεξεργαστή κειμένου, τα οποία διευκολύνουν την συγγραφή, ανάγνωση, και τις αλλαγές στον κώδικα, καθώς και τις συνήθειες του προγραμματιστή. Οπως θα δούμε παρακάτω, η σχετική σημασία του επεξεργαστή κειμένου μειώνεται στις περιπτώσεις που έχουμε μια μετατόπιση προς οπτικές γλώσσες προγραμματισμού και τα ολοκληρωμένα περιβάλλοντα ανάπτυξης.

### Μετατροπή σε εκτελέσιμο και απασφαλμάτωση

Μετά την συγγραφή του πηγαίου κώδικα το επόμενο βασικό εργαλείο που απαιτείται για τον προγραμματισμό είναι η δυνατότητα της μετάφρασης ή της μεταγλώττισης σε εκτελέσιμο κώδικα της τελικής πλατφόρμας. Στο πλαίσιο του προγραμματισμού και ειδικά των λειτουργικών συστημάτων αυτό είναι μια μεγάλη ενότητα, αλλά στο πλαίσιο του προγραμματισμού της διάδρασης η προτεραιότητα είναι στην γρήγορη δημιουργία εναλλακτικών προγραμμάτων και κυρίως στις επαναληπτικές αλλαγές. Για τον σκοπό αυτό, αν υπάρχει μια παράμετρος της κατασκευής κατά τον προγραμματισμό της διάδρασης που έχει μεγάλη σημασία, αυτή είναι η ταχύτητα με την οποία μπορεί ο κατασκευαστής να εναλλάσεται ανάμεσα στην ανάπτυξη και στην δοκιμή. Οσο πιο γρήγορα μπορεί ο κατασκευαστής να περνάει από το στάδιο του σχεδίασης της διάδρασης στο στάδιο της δοκιμής της διάδρασης είτε στο πλαίσιο δοκιμών με ειδικούς, είτε με τελικούς χρήστες, τόσο πιο γρήγορα το πρόγραμμα της διάδρασης θα φτάσει στην επιθυμητή ποιότητα.

### Πλαίσιο και Βιβλιοθήκες προγραμματισμού

Καθώς τα προγράμματα διάδρασης γίνονται περισσότερο σύνθετα και πολύπλοκα, η σημασία των παραπάνω βασικών εργαλείων και διαδικασιών (π.χ., επεξεργαστής κειμένου, μετατροπή σε εκτελέσιμο) γίνονται λιγότερα σημαντικά από την πλευρά του προγραμματιστή της διάδρασης, αφού η προετεραιότητα είναι η επιλογή του κατάλληλου πλαισίου προγραμματισμού ανάλογα με τις ανάγκες. Για παράδειγμα, ο προγραμματισμός της διάδρασης για μια εφαρμογή που θα εκτελείται στο διαδίκτυο επιβάλει την χρήση των τεχνολογιών του ιστού και ειδικά εκείνων που διευκολύνουν την δημιουργία της διάδρασης στο τερματικό του χρήστη. Ειδικά στην περίπτωση που υπάρχει η ανάγκη η δικτυακή εφαρμογή να εκτελείται σε τερματικές συσκευές διαφορετικού μεγέθους επιβάλει την χρήση των αντίστοιχων τεχνολογικών αρχετύπων που διευκολύνουν την κλιμάκωση της εφαρμογής σε συσκευές χρήστη με διαφορετικές δυνατότητες (π.χ., επιτραπέζιος, φορητός, κινητός, τάμπλετ, κτλ). Ταυτόχρονα, αν η δικτυακή φύση της εφαρμογής απαιτεί και την διατήρηση της κατάστασης τότε επιβάλεται και η χρήση των τεχνολογιών του εξυπηρετητή σε απομακρυσμένο υπολογιστή.

Εξίσου πολύπλοκο τεχνολογικό πλαίσιο μπορεί να έχουμε και για την ανάπτυξη μιας εφαρμογής επιτραπέζιου υπολογιστή όταν υπάρχει η απαίτηση η είσοδος να γίνεται από συσκευή χειρονομίας ενω η έξοδος να γίνεται σε περιβάλλον εικονικής πραγματικότητας. Γινεται λοιπόν κατανοητό ότι σε ένα τόσο διευρυμένο τεχνολογικό πλαίσιο αναφορικά με τις συσκευές εισόδους και εξόδου με τον χρήστη, ο προγραμματισμός της διάδρασης έχει περισσότερο να κάνει με την δοκιμή και επιλογή των κατάλληλων εργαλείων (π.χ., βιβλιοθήκη προγραμματισμού) ανάλογα με την περίσταση, παρά με τις λεπτομέρειες της υλοποίησης που μπορεί να είναι τόσο διαφορετικές όσο και οι διαφορετικές  πλατφόρμες ανάπτυξης (π.χ., επιτραπέζιος ΗΥ, απομακρυσμένος εξυπηρετητής) και εκτέλεσης (π.χ., έξυπνο κινητό, έξυπνο ρολόι). Φυσικά, υπάρχουν κάποιες σταθερές αξίες που ισχύουν ανεξάρτητα από το τεχνολογικό πλαίσιο και τις λεπτομέρειες της κάθε βιβλιοθήκης προγραμματισμού, όπως είναι ο συνεχής έλεχγος που είδαμε στην προηγούμενη ενότητα, καθώς και ο έλεγχος σε ένα περιβάλλον που θα μοιάζει με αυτό της τελικής πλατφόρμας εκτέλεσης, το οποίο θα δούμε στην επόμενη ενότητα.

### Προσομοιωτές και εξομοιωτές

Οταν η τελική εφαρμογή έχει ώς πλατφόρμα εκτέλεσης την ίδια την πλατφόρμα ανάπτυξης (π.χ., ανάπτυξη εφαρμογής για την επιφάνεια εργασίας σε επιτραπέζιο υπολογιστή), τότε η μετατροπή του πηγαίου κώδικα σε εκτελέσιμο κώδικα μπορεί να δοκιμαστεί άμεσα από τον προγραμματιστή πάνω στον ίδιο υπολογιστή. Στην περίπτωση όμως που η τελική πλατφόρμα εκτέλεσης είναι διαφορετική από την πλατφόρμα ανάπτυξης μιας εφαρμογής τότε η δουλειά του προγραμματιστή διευκολύνεται από έναν προσομοιωτή. Στην περίπτωση που η εφαρμογή δεν έχει διεπαφή με τον χρήστη τότε ο προσομοιωτής είναι απλά αναγκαίος για την δοκιμή και απασφαλμάτωση του πηγαίου κώδικα, όμως στην πιο ενδιαφέρουσα περίπτωση που η τελική εφαρμογή περιλαμβάνει και την ανάγκη για διάδραση με τον χρήστη τότε έχουμε την απαίτηση ο προσομοιωτής να είναι κάτι παραπάνω από ένα μαύρο κουτί. Αν και στην απλή εκτέλεση κώδικα υψηλού επιπέδου (π.χ., Java) για διαφορετική τελική συσκευή είναι δόκιμο να χρησιμοποιήσουμε την έννοια του εξομοιωτή (emulator), αυτό σίγουρα δεν είναι σκόπιμο για την περίπτωση του προγραμματισμού της διάδρασης, όπου η έννοια του προσομοιωτή (simulator) είναι περισσότερο εύστοχη.

![Ο Android Emulator περιλαμβάνει και μια προσομοίωση κάποιων κουμπιών που ίσως έχουν τα έξυπνα κινητά](../images/ch04/android-emulator.png)

Ενας προσομοιωτής για την δοκιμή εφαρμογών με διάδραση χρήστη που εκτελούνται σε διαφορετική πλατφόρμα ανάπτυξης θα πρέπει να περιλαμβάνει και την αντίστοιχη διεπαφή, ή τουλάχιστον κάποια προσομοίωση για αυτή. Για παράδειγμα, ο προσομοιωτής για τα έξυπνα κινητά τηλέφωνα περιλαμβάνει οθόνη, καθώς και τα αντίστοιχα εικονικά κουμπιά και την προσομοίωση για κάποιες χειρονομίες. Η οθόνη του προσομοιωτή δεν είναι ίδια με της τελικής συσκευής, αφού η οθόνη του υπολογιστή ανάπτυξης τις περισσότερες φορές έχει διαφορετικές προδιαγραφές, αλλά σίγουρα είναι πολύ κοντά. Από την άλλη πλευρά, οι συσκευές εισόδου σε ένα έξυπνο κινητό (π.χ., κουμπιά πάνω στην συσκευή, αισθητήρες κίνησης και θέσης, πολυαπτική οθόνη, κτλ) είναι πολύ διαφορετικές από το πληκτρολόγιο και ποντίκι του επιτραπέζιου υπολογιστή ανάπτυξης, με αποτέλεσμα ο βαθμός προσομοίωσης της διάδρασης να είναι μικρός.

Συμπερασματικά ο προσομοιωτής είναι ένα αναγκαίο κακό που διευκολύνει μεν τις δοκιμές κατά τα πρώτα στάδια της ανάπτυξης, αλλά δεν μπορεί να αντικαταστήσει τις δοκιμές στην τελική συσκευή, γιατί η διάδραση με τον χρήστη δεν μπορεί εν γένει να προσομοιωθεί. Μάλιστα, όσο πιο πολύ διαφέρει η διάδραση με τον προσομοιωτή από αυτήν για την τελική συσκευή, τόσο πιο αναγκαίο είναι ένα μεγάλο μέρος της ανάπτυξης να πρέπει να γίνει στην τελική συσκευή.


### Οπτικός προγραμματισμός

Ο οπτικός προγραμματισμός έχει γνωρίσει μεγάλη αποδοχή στις περιπτώσεις της εκμάθησης προγραμματισμού, στον αντικειμενοστραφή προγραμματισμό, και ειδικά στον σχεδιασμό της διεπαφής με χρήστη. Αρχικά, ο οπτικός προγραμματισμός επιτρέπει την οπτική οργάνωση και επισκόπηση στην περίπτωση που έχουμε πηγαία κώδικα μεγάλης κλίμακας. Σε αυτήν την περίπτωση ο οπτικός προγραμματισμός λειτουργεί ως ένα επίπεδο αφαίρεσης των λεπτομερειών της υλοποίησης, έτσι ώστε ο κατασκευαστής να μπορεί να εστιάσει στον συνδυασμό των επιμέρους αντικειμενών και στην συνολική αρχιτεκτονική της διάδρασης. Με αυτόν τον τρόπο, ο αντικειμενοστραφής προγραμματισμός μπορεί να διευκολυνθεί από ένα οπτικό περιβάλλον προγραμματισμού.

![Το οπτικό περιβάλλον της Visual Basic έδωσε την δυνατότητα σε πολλούς χρήστες που δεν ήταν ειδικοί της πληφορικής να φτιάξουν προγράμματα για ειδικούς σκοπούς χωρίς να πρέπει μάθουν όλες τις λεπτομέρειες της ανάπτυξης λογισμικού.](../images/ch04/visual-basic-form-designer.png)

Στην περίπτωση του σχεδιασμού της διεπαφής με τον υπολογιστή ο οπτικός προγραμματισμός επιτρέπει στον κατασκευαστή να χρησιμοποιήσει έτοιμα μοτίβα ή να φτιάξει τα δικά του. Για παράδειγμα, η Visual Basic ήταν μια πολύ διαδεδομένη γλώσσα προγραμματισμού για το λειτουργικό σύστημα Microsoft Windows γιατί παρείχε ένα οπτικό περιβάλλον σχεδιασμού της διεπαφής. Ο προγραμματιστής μπορούσε να διαλέξει οπτικά τα εικονείδια, τα μενού, και τις φόρμες που ήθελε να περιλαμβάνονται στην εφαρμογή του και μετά να τα συνδυάσει με ενέργειες και λειτουργίες του προγράμματος. Με αυτόν τον τρόπο δημιουργείται ένας διαχωρισμός ανάμεσα στην διεπαφή και στην υλοποίηση των λειτουργιών που διευκολύνει και τον καταμερισμό της εργασίας ανάμεσα στους προγραμματιστές των λειτουργιών και αυτούς της διεπαφής.

![Το περιβάλλον προγραμματισμού MIT Scrach έδωσε την δυνατότητα σε πολλές ομάδες χρηστών ακόμη και μικρών ηλικιών να δημιουργήσουν εύκολα και χωρίς τυπική εκπαίδευση τα δικά τους παιχνίδια](../images/ch04/MIT-Scratch.png)

Από την άλλη πλευρά ο οπτικός προγραμματισμός μπορεί να λειτουργεί ως μια μεταφορά για τις σχετικά όχι ελκυστικές βασικές έννοιες, όπως είναι ο έλεγχος ροής και η επανάληψη. Οπως ακριβώς στο παρελθόν, αρχικά η γλώσσα assembly επέτρεψε σε περισσότερους να προγραμματίσουν σε μια γλώσσα που έμοιαζε έστω και λίγο με την φυσική γλώσσα, και μετά οι γλώσσες υψηλού επιπέδου (π.χ., Cobol, C, Pascal, κτλ.) έφυγαν από τις λεπτομέρειες της αρχιτεκτονικής του υλικού του κάθε υπολογιστή που επέβαλε η assembly, έτσι και ο οπτικός προγραμματισμός δίνει την δυνατότητα σε ακόμη περισσότερους να μιλήσουν μια γλώσσα κατανοητή μεν από τον υπολογιστή, αλλά κοντύτερα στην ανθρώπινη λογική. Ο οπτικός προγραμματισμός έδωσε την δυνατότητα ακόμη και στις μικρές ηλικές να δημιουργήσουν παιχνίδια με εργαλεία όπως το MIT Scratch.

![Η οπτική αναπαράσταση του στατικού κώδικα δεν είναι αρκετή, αλλά θα πρέπει να έχουμε και *ζωντανή* οπτική αναπαράσταση των δεδομένων και της συμπεριφοράς ενός προγράμματος διάδρασης με τον χρήστη. Ο απλός κώδικας υπολογιστή είναι μεν πολύ ευέλικτος είναι όμως και ασαφής όπως ακριβώς και ο μαθηματικός συμβολισμός.](../images/ch04/symbolic-abstraction.png)

Ο οπτικός προγραμματισμός είναι μια αναγκαία προϋπόθεση για τον προγραμματισμό της διάδρασης, αλλά δεν είναι και ικανή, αφού υπάρχει η ανάγκη να βλέπουμε ταυτόχρονα με την κατασκευή και την συμπεριφορά του προγράμματος και όχι μόνο την στατική του κατάσταση όπως μας την παρουσιάζει ο πηγαίος κώδικας. Σε αναλογία με τον μαθηματικό συμβολισμό για την κίνηση του απλού εκρεμμούς, ο πηγαίος κώδικας είναι μεν πολύ ευέλικτος αλλά δεν επιτρέπει την άμεση κατανόηση κατά τις διάφορες φάσεις της εκτέλεσης του προγράμματος. Η γρήγορη δοκιμή και επαναληπτική βελτίωση του προγράμματος διάδρασης διευκολύνεται από εκείνα τα περιβάλλοντα ανάπτυξης που ενθαρύνουν την προσομοίωση της εκτέλεσης του προγράμματος και τον διαδραστικό έλεγχο της συμπεριφοράς του.

### Ολοκληρωμένο Περιβάλλον

Είναι τόσα πολλά τα πιθανά επιμέρους εργαλεία που έχει ανάγκη ένας προγραμματιστής οπότε δημιουργήθηκε μια νέα κατηγορία υπερ-εργαλείου, το ολοκληρωμένο περιβάλλον ανάπτυξης, το οποίο περιλαμβάνει όλα τα παραπάνω μέσα στην ίδια εφαρμογή.

![Ενα δημοφιλές περιβάλλον ανάπτυξης ανοικτού κώδικα είναι το Eclipse](../images/ch04/eclipse-ide.png)

Το ολοκληρωμένο περιβάλλον ανάπτυξης αποτελείται από μια οργάνωση εργαλείων και εύκολη πρόσβαση σε διαδικασίες και τεχνικές που βοηθάνε στην παραγωγή του τελικού προϊόντος. Ανάλογα με την εμπειρία και της προτιμήσεις του κατασκευαστή το περιβάλλον ανάπτυξης μπορεί να έχει πάρα πολλές μορφές και επίπεδα λειτουργίας. Για παράδειγμα οι αρχάριοι χρήστες συνήθως διευκολύνονται από οπτικά περιβάλλοντα ανάπτυξης λογισμικού τα όποια δεν δίνουν άμεση πρόσβαση στον τελικό πηγαίο κώδικα αλλά δίνουν πολύ εύκολη πρόσβαση σε βασικά μοτίβα χρήσης. Από την άλλη πλευρά, οι έμπειροι κατασκευαστές που θέλουν να φτιάξουν κάτι εντελώς καινούριο, όχι μόνο χρησιμοποιούν πολύ απλά και ευέλικτα εργαλεία (π.χ., ένα απλό επεξεργαστή κειμένου), αλλά θα ξοδέψουν και αρκετό χρόνο φτιάχνοντας τα δικά τους εργαλεία και διαδικασίες. Ανάμεσα σε αυτές τις δύο ακραίες απόψεις, υπάρχουν πάρα πολλά εργαλεία, διαδικασίες, και τεχνικές, τις οποίες μπορεί να χρησιμοποιήσει κάποιος ανάλογα με τις ικανότητες του και το σκοπό του.

![Το περιβάλλον ανάπτυξης του Processing μοιάζει σκόπιμα περισσότερο με μια εφαρμογή εκτέλεσης αρχείων πολυμέσων](../images/ch04/processing-ide.png)

Ιδιαίτερη αναφορά αξίζει να γίνει στο ολοκληρωμένο περιβάλλον του Processing.org το οποίο έχει φτιαχτεί σκόπιμα έτσι ώστε να μοιάζει περισσότερο με εφαρμογή εκτέλεσης πολυμεσικών αρχείων παρά με ένα προγραμματιστικό περιβάλλον. Σε αντίθεση με τα δημοφιλή ολοκληρωμένα περιβάλλοντα η εμφάνιση του είναι τουλάχιστον "σπαρτιάτικη" πράγμα που έχει γίνει σκόπιμα ώστε να διευκολύνει τον νέο προγραμματιστή. Ισως περισσότερο αντισυμβατικό και από την εμφάνιση να είναι η ορολογία σε αυτό το περιβάλλον, αφού σκόπιμα αναφέρεται στον πηγαίο κώδικα ως "διάγραμμα (sketch)". Η πρόθεση των σχεδιαστών είναι να παροτρύνουν τον προγραμματιστή σε αυτό το περιβάλλον να πειραματιστεί και να βελτιώσει την ιδέα του κάνοντας δοκιμή και λάθος. Σε αντίθεση λοιπόν με την παραδοσιακή συμβουλή της αρχικής αναλυτικής σχεδίασης ενός προγράμματος πριν την υλοποίηση του, το περιβάλλον αυτό προτρέπει τον αυτοσχεδιασμό.

### Γλώσσα Προγραμματισμού

Σκόπιμα αφήσαμε τελευταία σε αυτήν την ενότητα την γλώσσα προγραμματισμού, γιατί, τουλάχιστον στην περίπτωση του προγραμματισμού της διάδρασης, έχει την μικρότερη σημασία σε σχέση με τις παραμέτρους που εξετάσαμε παραπάνω. Τα περισσότερα βιβλία για τον προγραμματισμό ασχολούνται μόνο με μια γλώσσα προγραμματισμού, πράγμα που είναι σωστό μόνο στην περίπτωση που κάποιος θέλει να μάθει μια γλώσσα προγραμματισμού, αλλά καθόλου σωστό στην περίπτωση που κάποιος θέλει να μάθει την λογική πίσω από τον προγραμματισμό υπολογιστών, κάτι που είναι περισσότερο σημαντικό από τις συντακτικές λεπτομέρειες της κάθε γλώσσας προγραμματισμού. Η γλώσσα προγραμματισμού είναι σίγουρα μια σημαντική παράμετρος τόσο στην εκμάθηση προγραμματισμού όσο και στον προγραμματισμό της διάδρασης, αλλά δεν είναι η μόνη παράμετρος ούτε είναι η σημαντικότερη. Ειδικά για την συγγραφή κώδικα κατά τον προγραμματισμό της διάδρασης, ισχύει ότι η κατάλληλη γλώσσα είναι αυτή που θα διευκολύνει την γρήγορη δημιουργία και επαναλληπτική αλλαγή για πολλά εναλλακτικά πρωτότυπα υψιλής πιστότητας.

### Ετοιμα Παραδείγματα και Διαμοιρασμός

Σε πολλά από τα παλιά βιβλία σχεδίασης λογισμικού και προγραμματισμού υπάρχει η (σχετικά ρομαντική) εικόνα ότι η σχεδίαση ξεκινάει από μια λευκή σελίδα. Στην πράξη αυτό είναι πολύ σπάνιο, μάλιστα στις περισσότερες περιπτώσεις όπου η σχεδίαση ενός προγράμματος ξεκινάει από μια λευκή σελίδα, συνήθως οδηγείται προς μια σχετικά ελλειπή εκδοχή ενός προγράμματος που ήδη υπάρχει κάπου αλλού σε πολύ πιο βελτιωμένη μορφή. Φυσικά υπάρχουν και οι εξαιρέσεις όπου θα πρέπει να δημιουργηθεί μια πραγματικά πρωτότυπη εφαρμογή στον υπολογιστή, αλλά στις περισσότερες περιπτώσεις αυτό που βλέπουμε είναι παραλλαγές ή ακόμη καλύτερα δημιουργικές συνθέσεις πάνω σε βασικά θέματα που ήδη υπάρχουν και τα οποία αναφέρονται σε κάποιες ανθρώπινες ανάγκες και συνήθειες.

Εχει δημιουργηθεί μια ευρύτερη κίνηση από χομπύστες και ερευνητές οι οποίοι συνεργάζονται είτε σε ειδικές συναντήσεις, είτε συνέχεια με την βοήθεια του δικτύου για την σχεδίαση και κατασκευή νέων εργαλείων που διευκολύνουν την δουλειά τους, ή απλά τους διασκεδάζει από μόνο του χωρίς να έχουν εξωτερικά κίνητρα. Η κίνηση του Do-It-Yourself (Φτιαξτο μόνος σου) σίγουρα δεν είναι καινούρια και δεν αφορά μόνο το υλικό και λογισμικό, αλλά πλέον αναπτύσεται και σε αυτόν τον τομέα πολύ γρήγορα και προσφέρει λύσεις και κυρίως ιδέες που δεν θα βρούμε στο εμπόριο.


## Ιδιοκτησία και Συστήματα Διάδρασης

Η ιδιοκτησία ενός συστήματος διάδρασης είναι ένα πολύπλοκο φαινόμμενο γιατί ένα σύστημα διάδρασης είναι συνήθως μια σύνθεση από υλικό και λογισμικό που απευθύνεται σε έναν άνθρωπο-χρήστη. Από την μια πλευρά το υλικό και το λογισμικό καλύπτεται από διαφορετική νομοθεσία για την ιδιοκτησία, με το υλικό να καλύπτεται από πατέντες, ενώ το λογισμικό να θεωρείται κείμενο και να καλύπτεται από copyright. Από την άλλη πλευρά, η ανθρωποκεντρική διαδικασία ανάπτυξης ενός συστήματος διάδρασης άπταιται της νομοθεσίας για την εργονομία που αφορά κυρίως πατέντες. Οι παραδοσιακές επιχειρήσεις στον χώρο του λογισμικού είναι υπερπροστατευτικές με την πνευματική ιδιοκτησία τους και περιχαρακώνουν την περιοχή που τους ανήκει, ενώ οι επιχειρήσεις που βασίζονται στις τεχνολογίες του υπολογισμού και του δικτύου προσπαθούν να είναι όσο γίνονται περισσότερο ανοικτού κώδικα και ταυτόχρονα δημιουργούν συνδέσμους με άλλες επιχειρήσεις.

Στην πράξη, το νομικό πλαίσιο είναι τόσο ασαφές και πολύπλοκο εξαιτίας της φύσης των συστημάτων διάδρασης, επομένως, οι εταιρείες οχυρώνονται με όσο γίνεται περισσότερες πατέντες μπορούν να αγοράσουν ή να κατοχυρώσουν, κάνουν εκατέρωθεν μηνύσεις, και τελικά τα βρίσκουν εξωδικαστικά. Για παράδειγμα μια εταιρεία όπως η Microsoft ή η Apple οι οποίες αναπτύχθηκαν πολύ πριν την διάχυση της δικτυακής κουλτούρας βασίζουν την δραστηριότητα τους σε σχετικά κλειστά συστήματα τα οποία προστατεύουν με πολλούς τρόπους. Ένας τρόπος με τον οποίο προσπάθησαν οι εταιρείες του χώρου να προστατέψουν το λογισμικό τους και ειδικά το τμήμα της διεπαφής είναι οι πατέντες. Η Apple είχε κάνει μήνυση στην Microsoft για την ομοιότητα που παρουσίαζε η διεπαφή των πρώτων εκδόσεων των Windows με το αντίστοιχο λειτουργικό σύστημα του Mackintosh. Πιο πρόσφατα η Amazon είχε προσπαθήσει να κερδίσει πατέντα για την δυνατότητα ενός αγοραστή να ψωνίζει με ένα μόνο κλικ του ποντικιού ένα προϊόν από το δικτυακό μαγαζί της.

Πολλοί επικριτές έχουν παρομοιάσει τις παραπάνω πατέντες με την προσπάθεια να κερδίσει πατέντα μια εταιρεία για ένα εργαλείο όπως το σφυρί: Δυστυχώς δεν υπάρχουν πολλοί τρόποι με τους οποίους ένας άνθρωπος μπορεί να κρατήσει και να χρησιμοποιήσει ένα σφυρί και αν κάποιος πάρει αυτήν την πατέντα αποκτά ένα ανταγωνιστικό πλεονέκτημα που τελικά δεν θα βοηθήσει όλην την κοινωνία. Ενώ λοιπόν είναι αποδεκτό ότι η αποτελεσματική προστασία της πνευματικής ιδιοκτησίας είναι σημαντικό κίνητρο για τους δημιουργούς, ταυτόχρονα έχει γίνει κατανοητό ότι υπάρχει  μια πολύ λεπτή διαχωριστική γραμμή ανάμεσα στην καινοτομία που πρέπει να προστατευτεί και στο προφανές που πρέπει να είναι διαθέσιμο σε όλους. Δυστυχώς αυτή η λεπτή διαχωριστική γραμμή ούτε ευδιάκριτη είναι, ενώ με την συνεχή εξέλιξη της τεχνολογίας και των ανθρώπινων αναγκών είναι κινούμενη.

### Ανοικτός κώδικας και δεδομένα

Οι οργανισμοί και οι εταιρείες της οικονομίας του δικτύου εντοπίζουν και ορίζουν την ταυτότητα και τον σκοπό τους όχι με βάση μια αγορά αλλά με βάση τους συνδέσμους συνεργασίας που έχουν με όλους τους παίκτες σε μια αγορά. Για παράδειγμα, πάρα πολλά από τα δεδομένα του Google και του Twitter είναι διαθέσιμα ελεύθερα διαθέσιμα, γιατί, αν και έτσι δίνουν πρόσβαση στους ανταγωνιστές, ταυτόχρονα η αύξηση της χρήσης τους κάνει της ίδιες πιο σημαντικές, ή με άλλα λόγια αυξάνει έμμεσα την αγορά τους. Συνοπτικά, οι πρώτη περίπτωση αντιμετωπίζει την αγορά σαν μια πίτα σταθερού μεγέθους, από την οποία προσπαθεί να πάρει το καλύτερο ή μεγαλύτερο κομμάτι, ενώ η δεύτερη περίπτωση φαντάζεται μια πίτα που μεγαλώνει συνέχεια, όπου την ενδιαφέρει να κρατήσει το κομμάτι που έχει, ενώ δεν την πειράζει και να χάσει κάτι από αυτό αρκεί η συνολική πίτα-αγορά να μεγαλώνει και το δικό της κομάτι βρίσκεται σε ανάπτυξη. Αυτή η μικρή φαινομενικά διαφορά αντιμετώπισης της αγοράς λογισμικού έχει πολύ μεγάλες συνέπειες στην επιχειρηματική πράξη και το ακριβές μείγμα της μπορεί να υλοποιηθεί από τον τρόπο που ορίζει μια εταιρεία την διεπαφή του προγραμματιστή.


## Εμπορική Μελέτη Περίπτωσης

Το Arduino είναι ένας πολύ δημοφιλής μικροελεγκτής που φτιάχτηκε με αρχικό σκοπό τον προγραμματισμό και την εκπαίδευση των φοιτητών της διάδρασης ανθρώπου-υπολογιστή με συστήματα εισόδου-εξόδου, πέρα από τα κλασικά πληκτρολόγιο-ποντίκι-οθόνη που έχουμε στους επιτραπέζιους ΗΥ. Πριν το Arduino οι φοιτητές και οι ερευνητές που ήθελαν να δημιουργήσουν και να πειραματιστούν με νέα συστήματα εισόδου και εξόδου έπρεπε πρώτα να συνδέσουν στον επιτραπέζιο υπολογιστή κάποιους αισθητήρες και ελεγκτές, μέσω ενός εξωτερικού μικροεπεξεργαστή που μεταφράζει τα αναλογικά σήματα σε ψηφιακά και αντίστροφα. Ενα μεγάλο μέρος από αυτήν την διαδικασία είναι όμοιο ανεξάρτητα από το είδος του αισθητήρα που συνδέουμε, επομένως ένα μεγάλο μέρος της προ-εργασίας που γινόταν ήταν απλά εμπόδιο και καθυστέρηση για βασικό στόχο, ενώ ταυτόχρονα απαιτούσε και ειδικές δεξιότητες στην ηλεκτρονική και στους μικροεπεξεργαστές που πολλοί δημιουργικοί κατασκευαστές της διάδρασης δεν είχαν. Αυτήν την ανάγκη ήρθε να καλύψει το Arduino που δημιουργήθηκε από τους καθηγητές της μεταπτυχιακής σχόλης διάδρασης ανθρώπου-υπολογιστή στο Ινστιτούτο Ιβρέα στην Ιταλία.

![Υπάρχουν πάρα πολλά είδη Arduino τα οποία εξυπηρετούν διαφορετικές ανάγκες](../images/ch04/arduino_uno.jpg)

Το βασικό μοντέλο Arduino (π.χ., Uno) έρχεται με μια θύρα USB η οποία αποτελεί το κύριο κανάλι δικτυακής επικοινωνίας που έχει με έναν επιτραπέζιο ΗΥ. Η θύρα USB είναι πολύ χρήσιμη για να φορτώσουμε μια νέα έκδοση της εφαρμογής μας, καθώς και να δοκιμάσουμε μια εφαρμογή που θα πρέπει να έχει πρόσβαση σε δεδομένα του ευρύτερου δικτύου του επιτραπέζιου ΗΥ. Αν και αυτές οι δυνατότητες δικτυακής επικοινωνίας είναι συνήθως αρκετές για τα περισσότερα εκπαιδευτικά και σπιτικά έργα που γίνονται με Arduino, είναι πολύ περιορισμένες για κάτι εμπορικό ή για κάτι που είναι ανεξάρτητο από τον παραδοσιακό επιτραπέζιο ΗΥ. Για αυτόν τον σκοπό οι σχεδιαστές του Arduino έχουν προβλέψει την τοποθέτηση επεκτάσεων με έναν τυποποιημένο τρόπο που λέγεται shield.

![Το Arduino Lilypad σχεδιάστηκε έτσι ώστε να διευκολύνει το ράψιμο του επάνω σε υφάσματα](../images/ch04/arduino-lilypad.jpg)

Το Arduino έχει πολλές εισόδους τόσο ψηφιακές όσο και αναλογικές, οι οποίες μπορούν να συνδεθούν με μια μεγάλη ποικιλία από απλούς αισθητήρες μέχρι και πιο πολύπλοκες κατασκευές. Ο πιο εύκολος τρόπος για να δώσουμε είσοδο στο Arduino είναι η απευθείας σύνδεση ενός αισθητήρα με τις ψηφιακές/αναλογικές εισόδους του. Σε πιο πολύπλοκα συστήματα εισόδου ο σχεδιαστής μπορεί να φτιάξει ένα ηλεκτρικό κύκλωμα στο συνοδευτικό breadboard. Εκτός από την δυνατότητα για είσοδο από εναλλακτικά συστήματα πέρα από πληκτρολόγιο/ποντίκι, το Arduino σχεδιάστηκε για να δίνει και έξοδο σε εναλλακτικά συστήματα πέρα από την παραδοσιακή οθόνη και εκτυπωτή. Φυσικά, όπως και στην περίπτωση των εισόδων οι χρήστες του Arduino έχουν βρει πολλές ακόμη εφαρμογές οι περισσότερες από τις οποίες εμπνέονται από τα συστήματα ελέγχου (π.χ., βιομηχανία, ασφάλεια, κτλ).

![Η επέκταση με shields επιτρέπει στο βασικό Arduino να αποκτήσει νέες δυνατότητες εισόδου (π.χ., joystick) και εξόδου](../images/ch04/arduino-shield.jpg)

Το Arduino δεν ήταν η πρώτη προσπάθεια κατασκευής ενός μικροελεκτή που διασυνδέεται εύκολα με επιπλέον αισθητήρες, αφού στο παρελθόν είχαν γίνει αντίστοιχες προσπάθειες τόσο από μεγάλα ερευνητικά έργα και πανεπιστήμια όσο και από εταιρείες, αλλά κανένα δεν είχε την αποδοχή του Arduino σε τόσο μικρό χρονικό διάστημα. Αν και δεν είναι εύκολο να εντοπίσουμε όλες τις παραμέτρους που συνέβαλαν στην επιτυχία του, σίγουρα μια από αυτές ήταν το γεγονός ότι το έργο βασιζόταν σε τεχνολογία ανοικτού κώδικα, η οποία επέτρεψε άλλους κατασκευαστές να φτιάξουν τις δικές του εκδοχές. Επιπλέον, η φύση του ανοικτού κώδικα έδωσε την αυτοπεποίθηση σε πολλούς σχεδιαστές να το επιλέξουν αφού έτσι έχουν μεγαλύτερη ασφάλεια από πιθανές αλλαγές που θα αποφάσιζε μονομερώς μια εταιρεία. Στα λίγα χρόνια της κυκλοφορίας του, η αποδοχή και η ευλιξία του Arduino αποδείχτηκε τόσο μεγάλη οπότε δημιουργήθηκε μια αντίστοιχα μεγάλη και ενεργή κοινότητα χρηστών που ασχολούνται με εφαρμογές πολύ πέρα από τους αρχικούς στόχους του σχεδιασμού του.

![Το Arduino στην βασική του μορφή χρησιμοποιείται κατά το στάδιο της ανάπτυξης πρωτοτύπων υψιλής πιστότητας για νέα συστήματα διάδρασης (π.χ., έξυπνο ρολόι pebble) αφού επιτρέπει τον γρήγορο έλεγχο, ενώ διευκολύνει και την μετάβαση στην παραγωγή αφού το κύκλωμα του είναι ελεύθερα διαθέσιμο για χρήση και μετατροπή](../images/ch04/pebble-hifi.png)

Συνολικά, το Arduino δίνει την ελευθερία στον σχεδιαστή της διάδρασης ανθρώπου-υπολογιστή να σκεφτεί και να κατασκευάσει σχετικά εύκολα και οικονομικά εναλλακτικούς τρόπους διάδρασης, πέρα από τον επιτραπέζιο ΗΥ. Οπως ακριβώς και το Processing, το Arduino βασίζεται περισσότερο σε μια κοινότητα χρηστών παρά σε μια αυστηρά οργανωμένη εταιρεία για να παρέχει μια σειρά από υπηρεσίες όπως η πώληση, η τεκμηρίωση, και η υποστήριξη. Οι ομοιότητες μεταξύ του Processing και του Arduino δεν σταματούν στα κίνητρα και στην ανοικτή κοινότητα ανάπτυξης, αλλά συνεχίζονται και στην υοθέτηση του περιβάλλοντος ανάπτυξης του Processing από το Arduino. Βλέπουμε λοιπόν, ότι ένα απλό περιβάλλον ανάπτυξης που βαζίζεται στις συνεχείς αλλαγές του κώδικα και στον γρήγορο έλεγχο του αποτελέσματος είναι βασική προυπόθεση για τον προγραμματισμό της διάδρασης ανεξάρτητα από το τεχνολογικό πλαίσιο (π.χ., πολυμέσα, επιτραπέζιος, διάχυτος υπολογισμός).

## Ερευνητική Μελέτη Περίπτωσης

Το Reactable είναι ένα ψηφιακό μουσικό σύστημα που βασίζεται στην διάδραση με αφή και χειροποιαστά αντικείμενα. Εκτός από την εκθεσιακή εγκατάσταση και την πειραματική του χρήση, το Reactable έχει χρησιμοποιηθεί σε συναυλίες από γνωστά εμπορικά γκρουπ και μουσικούς, όπως οι Coldplay και η Bjork. Αν και το σύστημα είναι πλέον εμπορικό, το σύστημα ξεκίνησε από ένα ερευνητικό έργο σε πανεπιστήμιο και οι δημιουργοί του έχουν κάνει διαθέσιμο ένα μεγάλο μέρος από το λογισμικό αλλά και οδηγίες για την κατασκευή του υλικού, έτσι ώστε να μπορούν περισσότεροι χρήστες να το φτιάξουν και να το τροποποιήσουν.

![Το ηλεκτρονικό μουσικό όργανο Reactable βασίζεται σε μια δημιουργική σύνθεση υλικού και λογισμικού που είναι εύκολα διαθέσιμα και παρότι ξεκίνησε ως ερευνητικό έργο σε πανεπιστήμιο δεν άργησε να βρει την αποδοχή και στην μουσική αγορά](../images/ch04/Reactable.jpg)

Το υλικό του Reactable βασίζεται σε ένα βίντεο προβολέα και σε μια κάμερα τα οποία λειτουργούν ως συσκευές άμεσης εισόδου και εξόδου πάνω σε μια οριζόντια επιφάνεια που έχει κατασκευαστεί με την μορφή ενός στρογγυλού τραπεζιού. Η επιφάνεια διάδρασης μπορεί και αναγνωριζεί την αφή σε πολλαπλά σημεία καθώς και την τοποθέτηση αντικειμένων τα οποία έχουν ένα είδος γραμμοκώδικα (fiducials). Το μεγάλο μέγεθος της οθόνης σε συνδυασμό με την δυνατότητα αναγνώρισης πολλαπλών σημείων αφής και πολλών αντικειμένων επιτρέπει την ταυτόχρονη και συνεργατική διάδραση πολλών χρηστών καθώς και την κατασκευή σύνθετων αναπαραστάσεων που στην περίπτωση του Reactable είναι φίλτρα ηλεκτρονικής μουσικής. Φυσικά, τίποτα δεν εμποδίζει έναν κατασκευαστή να χρησιμοποιήσει τα αρχέτυπα διάδρασης του Reactable (πολυαπτικό, χειροπιαστά αντικείμενα) για να αναπτύξει εφαρμογές σε άλλα πεδία όπως στην εκπαίδευση.

![Ο προσομοιωτής για το πολυαπτικό σύστημα Reactable επιτρέπει στον κατασκευαστή να δοκιμάσει την διάδραση στον επιτραπέζιο υπολογιστή ανάπτυξης, αλλά σίγουρα δεν μπορεί να δοκιμάσει εκείνες τις νέες χειρονομίες που δεν μπορούν να προσομοιωθούν από το ποντίκι, όπως για παράδειγμα χειρονομίες που απαιτούν πολλά δάκτυλα ή και τα δύο χέρια, π.χ., στην περίπτωση των πολλων χρηστών.](../images/ch04/reactivision-simulator.png)

Από την σκοπία των εργαλείων και της διαδικασίας ανάπτυξης, το πιο ενδιαφέρον τμήμα του λογισμικού ReacTIVision που χρησιμοποιείται στο σύστημα Reactable, είναι το υποσύστημα για την προσωμοίωση. Η δοκιμή για νέες χειρονομίες για συνεργατικές εφαρμογές σε πολυαπτική οθόνη μπορεί να ξεκινήσει από τον προσομοιωτή που εκτελείται πάνω στον επιτραπέζιο υπολογιστή και επιτρέπει στον κατασκευαστή να εξερευνήσει σχετικά άμεσα, μέσα από γρήγορη δοκιμή και επανάληψη πιθανές εναλλακτικές. Στην συνέχεια βέβαια θα πρέπει να έχει στην διάθεση του και την αντίστοιχη πραγματική πολυαπτική επιφάνεια, αφού δεν είναι το ίδιο για τους χρήστες να χειρίζονται διαφορετικά απτά αντικείμενα και τα δάκτυλα τους σε σχέση με το να τα προσομοιώνουν όλα αυτά μέσω του ποντικιού.

![Το διαφορετικό πλαίσιο χρήσης και οι διαφορετικές ανάγκες των χρηστών του Reactable οδήγησαν τους σχεδιαστές στον προγραμματισμό της διάδρασης για μια νέα κατηγορία εφαρμογών όπου εκτός από την μουσική έχει εφαρμογή και αλλού όπως στον έλεγχο της ροής του νερού και των φωτιστικών εφέ για ένα συντριβάνι στην Βαρκελώνη.](../images/ch04/reactable-fountain.jpg)

Συνοπτικά, βλέπουμε ότι η περίπτωση του προγραμματισμού της διάδρασης για το Reactable που αντιπροσωπεύει ένα νέο σύστημα διάδρασης, απαιτεί πολλές δεξιότητες πέρα από την γλώσσα προγραμματισμού. Αρχικά, οι κατασκευαστές του Reactable είχαν ως στόχο να ικανοποιήσουν τις ανάγκες μιας πολύ συγκεκριμένης ομάδας χρηστών, των μουσικών που παίζουν ζωντανά ηλεκτρονική μουσική. Με αφετηρία τις ειδικές ανάγκες αυτής της ομάδας σχεδίασαν και κατασκεύασαν τόσο το υλικό όσο και το λογισμικό για μια νέα συσκευή διάδρασης. Σε αυτήν την προσπάθεια δεν απαιτήθηκε να επανεφεύρουν τον τροχό, αντίθετα ενσωμάτωσαν όσα περισσότερα έτοιμα στοιχεία απαιτήθηκαν από σχετικά έργα (π.χ., πολυαπτική οθόνη προβολής, αναγνώριση εικόνας, πρωτόκολο μετάδοσης δεδομένων). Σε αναλογία με την περίπτωση της γραφικής επιφάνειας εργασίας του επιτραπέζιου υπολογιστή, που σκόπευε να διευκολυνεί την εργασία στο γραφείο, οι κατασκευαστές του Reactable οδηγήθηκαν σε μια νέα συσκευή διάδρασης που εξυπηρετεί τις ανάγκες της ζωντανής ηλεκτρονικής μουσικής με ένα νέο τρόπο, ο οποίος όμως βασίζεται σε στοιχεία από προηγούμενη έρευνα και ταυτόχρονα έχει την εευλιξία να εξυπηρετήσει και σχετικές ομάδες χρηστών.

## Σχετική βιβλιογραφία

Cypher, A. (1991, April). Eager: Programming repetitive tasks by example. In Proceedings of the SIGCHI Conference on Human Factors in Computing Systems (pp. 33-39). ACM.

Denning, P. J., & Riehle, R. D. (2009). The profession of IT Is software engineering engineering?. Communications of the ACM, 52(3), 24-26.

Graham, P. (2004). Hackers and Painters: Big Ideas from the Computer Age. O'Reilly Media

Grudin, J. (1990, March). The computer reaches out: the historical continuity of interface design. In Proceedings of the SIGCHI conference on Human factors in computing systems (pp. 261-268). ACM.

Hunt, A. A. (2000). The pragmatic programmer: from journeyman to master. Addison-Wesley Professional.

McConnell, S. (2004). Code complete. O'Reilly Media, Inc.

Myers, B., Hudson, S. E., & Pausch, R. (2000). Past, present, and future of user interface software tools. ACM Transactions on Computer-Human Interaction (TOCHI), 7(1), 3-28.

Noble, J. (2012). Programming Interactivity. O'Reilly.

Olsen, D. R. (1998). Developing user interfaces. Morgan Kaufmann.

Pering, C. (2002). Interaction design prototyping of communicator devices: Towards meeting the hardware-software challenge. interactions, 9(6), 36-46.

Raymond, E. (1999). The cathedral and the bazaar. Knowledge, Technology & Policy, 12(3), 23-49.

Reas, C., & Fry, B. (2007). Processing: a programming handbook for visual designers and artists (Vol. 6812). Mit Press.

Thimbleby, H. (2007). Press On:Principles of Interaction Programming. MIT Press

Victor, Β. (2012). [Learnable Programming: Designing a Programming System for Understanding Programs](http://worrydream.com/LearnableProgramming/)
