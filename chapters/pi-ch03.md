"Leonardo could not invent a single engine for any of his vehicles. Maybe the smartest person of his time, but he was born in the wrong time. His IQ could not transcend his time.", Alan Kay.

# Αρχέτυπα

Σε αυτό το τμήμα μελετάμε τις ιδιότητες του υπολογιστή που επιτρέπουν την διάδραση με τον άνθρωπο. Εδώ εστιάζουμε την προσοχή μας στις ιδιότητες του υπολογιστή και ειδικά στα συστήματα εισόδου και εξόδου. Τα παραδοσιακά συστημάτα εισόδου και εξόδου είναι το πληκτρολόγιο και το ποντίκι, αλλά τα κινητά και διάχυτα συστήματα εισόδου και εξόδου έχουν πολύ περισσοτέρες σε αριθμό και είδος συσκευές διάδρασης με τον χρήστη, όπως τον εντοπισμό γεωγραφικής θέσης, την αφή, την κάμερα, κτλ.

Οι περισσότεροι είμαστε πολύ καλοί ή ακόμη και άριστοι χρήστες του επιτραπέζιου ΗΥ. Η κατεύθυνση  του κινητού και του διάχυτου υπολογισμού αποτελεί μια πρόκληση για όλους τους χρήστες άλλα και προγραμματιστές επιτραπέζιων ΗΥ, γιατί τα οικεία συστήματα εισόδου/εξόδου αλλάζουν δραστικά προς την κατεύθυνση της περισσότερο φυσικής διάδρασης (π.χ., αφή, φυσική γλώσσα, αναγνώριση εικόνας). Επιπλέον, ο κινητός και ο διάχυτος υπολογισμός σε κάποιες περιπτώσεις δεν έχει όλους του υπολογιστικούς πόρους (π.χ., επεξεργαστή, μνήμη, αποθήκευση) στα οποία έχουμε συνηθίσει από τους μοντέρνους ΗΥ γραφείου (π.χ., κινητό, ενσωματωμένα συστήματα).

O σχεδιασμός του υπολογιστή και ειδικά των συσκευών εισόδου και εξόδου μπορεί να επιφέρει συγκεκριμένη ανάδραση από τους χρήστες. Το αν οι χρήστες θα αγοράσουν, θα μάθουν, θα χρησιμοποιήσουν ένα προϊόν, ή αν θα συνεργαστούν με άλλους εξαρτάται σε μεγάλο βαθμό από το πόσο άνετα νοιώθουν όταν βλέπουν και κρατάνε το αντίστοιχο σύστημα, καθώς και από το κατά πόσο το εμπιστεύονται. Εάν ο υπολογιστής αργεί και είναι ενοχλητικός, τότε είναι πιθανό οι χρήστες να αποφύγουν την διάδραση. Εάν όμως το σύστημα εισόδου και εξόδου είναι ευχάριστο και γρήγορο τότε η χρήση του γίνεται περισσότερο επιθυμητή και άνετη, οπότε οι χρήστες είναι περισσότερο πιθανό να το αγοράσουν και να το χρησιμοποιήσουν.


### Ιστορικό και πολιτισμικό πλαίσιο

Ενα μεγάλο μέρος της προόδου στα πρώτα βήματα της διάδρασης έγινε στις συσκευές εξόδου, όπως είναι η οθόνη και ο τρόπος που απεικονίζεται η πληροφορία πάνω σε αυτή. Από την πλευρά των συσκευών εισόδου, εκτός από το κλασικό πληκτρολόγιο, η μεγαλύτερη επιτυχία ήταν το ποντίκι, το οποίο ανήκει στην ομάδα των συσκευών έμμεσης εισόδου. Με βάση τις δυνατότης που έχουν οι αρχικά διαθέσιμες συσκευές εισόδου, εξόδου, και επεξεργασίας δεδομένων, μια σειρά από μορφές διάδρασης έγιναν διαθέσιμες και αποδεκτές από τους χρήστες: 1) Γλώσσα εντολών, 2) Μενού, 3) φυσική γλώσσα, 4) απευθείας χειρισμός, 5), εικονική πραγματικότητα.

![Η επιφάνεια εργασίας ως μεταφορά για την χρήση του υπολογιστή σε γραφικό περιβάλλον είναι περισσότερο αποτέλεσμα των αναγκών που είχαν οι πελάτες και χρήστες των πρώτων επιτραπέζιων υπολογιστών οι οποίοι ήθελαν ένα εργαλείο που να διεκυκολύνει τις διεργασίες σε εκδοτικούς οργανισμούς](../images/ch03/xerox-star.png)

Τα πρώτα βήματα της διάδρασης έγιναν στον χώρο της εργασίας και ειδικά στον χώρο τον εκδόσεων έντυπου υλικού και όπως ήταν επόμενο ένα μεγάλο μέρος από αυτό που έγινε γνωστό αργότερα ως επιτραπέζιο γραφικό περιβάλλον εργασίας βασίζεται στις αντίστοιχες ανάγκες. Το πληκτρολόγιο ήταν απαραίτητο για την εισαγωγή και επεξεργασία του κειμένου, ενώ το καινοτόμο ποντίκι επέτρεψε την εύκολη πλοήγηση ανάμεσα σε πολλές επιλογές υπολογισμού, τις οποίες σε άλλες περιπτώσεις θα έπρεπε να απομνημονεύσει ο χρήστης.

![Το αρχικό πρωτότυπο για το ποντίκι στα μισά του 1960 είναι μορφολογικά ακριβώς το ίδιο με τις αντίστοιχες συσκευές που συνεχίσουν να παράγονται με μεγάλη επιτυχία 40 χρόνια μετά, αν και φυσικά έχει βελτιστοποιήσει πολλές από τις επιμέρους λειτουργικές ιδιότητες του](../images/ch03/1st-mouse.png)

Το ποντίκι στα πρώτα συστήματα διάδρασης ήταν απλά μια συσκευή επιλογής κειμένου. Στην πορεία και καθώς η οθόνη εμπλουτίστηκε με περισσότερα στοιχεία γραφικών, όπως τα παράθυρα και τα εικονίδια, το ποντίκι κράτησε τον ρόλο του ως η πιο αποδοτική συσκευή επιλογής στόχο και μετακίνησης αντικειμένων στην οθόνη. Από τα πρώτα εμπορικά βήματα, το ποντίκι είχε διαφορετικό αριθμό πλήκτρων ανάλογα με τις ανάγκες του χρήστη. Για παράδειγμα, οι υπολογιστές της Apple συνοδεύονταν από το ποντίκι με ένα κουμπί, ενώ οι περισσότερες από τις άλλες εμπορικές προτάσεις είχαν δύο ή τρια κουμπιά. Στο πέρασμα των χρόνων και καθώς το ποντίκι κέρδιζε την θέση του σε περισσότερες και πιο πολύπλοκες εφαρμογές ο σχεδιασμός του επαυξήθηκε τόσο με επιπλέον κουμπιά όσο και με νέες λειτουργίες που γεφύρωσαν το χάσμα με τις πολύ δημοφιλείς οθόνες αφής.

![Η Apple σκόπιμα έβαλε μόνο ένα πλήκτρο στο ποντίκι που συνόδευε τον πρώτο εμπορικά επιτυχημένο επιτραπέζιο υπολογιστή με επιφάνεια εργασίας, γιατί με αυτόν τον τρόπο, αν και μείωνε τις δυνατότητες της συσκευής εισόδου, ταυτόχρονα έκανε την συσκευή πιο απλή και μηδένιζε την πιθανότητα ο χρήστη να πατήσει λάθος πλήκτρο, αφού είχε μόνο ένα.](../images/ch03/apple-mouse.png)

Ο αριθμός των κουμπιών σε ένα ποντίκι δεν είναι από μόνος του ικανός για να καθορίσει την αποτελεσματικότητα του αν δεν γνωρίζουμε τις ανάγκες και τις διεργασίες του χρήστη. Ετσι, το ποντίκι με ένα πλήκτρο είναι ιδιαίτερα κατάλληλο για αρχάριους χρήστες, καθώς δεν επιτρέπει το λάθος, αφού υπάρχει μόνο μια λειτουργία. Καθώς ο υπολογιστής απέκτησε μεγαλύτερη ισχύ και δικτύωση, και κυρίως καθώς οι ανθρώπινες ανάγκες και χρήσεις του υπολογιστή επεκτάθηκαν και σε άλλους τομείς πέρα από την εργασία, νέες συσκευές εισόδου και εξόδου απέκτησαν σημασία, όπως είναι η κάμερα, το μικρόφωνο, τα ηχεία. Η πρώτη περίοδος των υπερμέσων και πολυμέσων ήταν περιορισμένη σε στατικά αποθηκευτικά μέσα όπως οι οπτικοί δίσκοι, αλλά η εξάπλωση της δικτύωσης μετέφερε την απόθηκευση, επεξεργασία, και διανομή τους μέσω του δικτύου των υπολογιστών με την συμμετοχή των χρηστών.


### Είσοδος, έξοδος, και μοντέλα διάδρασης

Αν και η τεχνολογία των υπολογιστών έχει κάνει πολύ μεγάλη ποσοτική πρόοδο αναφορικά με την ταχύτητα και το μέγεθος των δεδομένων που μπορούν να επεξεργαστούν, την ίδια στιγμή, η πρόοδος αυτή δεν έχει μεγάλο αντίκρισμα στην ποιότητα της διάδρασης ανθρώπου-υπολογιστή.  Η ποιότητας της διάδρασης εξαρτάται τόσο από τον υπολογιστή, όσο και από τον άνθρωπο. Μπορούμε να σκεφτούμε και να δημιουργήσουμε πολλές διαφορετικές συσκευές εισόδου και εξόδου για την επικοινωνία με τον άνθρωπο, όμως αν αυτές δεν είναι συμβατές με τις ανάγκες του ή αν δεν γίνουν αποδεκτές τότε δεν έχουμε πετύχει κάποια πρόοδο. Επομένως, η πρόκληση που παραμένει ανοικτή είναι να κατασκευάσουμε εκείνες τις συσκευές εισόδου και εξόδου που είναι κατάλληλες για τις ανάγκες του ανθρώπου και των δραστηριότητων του.

Η διάκριση ανάμεσα σε συσκευές εισόδου και εξόδου είναι περισσότερο τεχνιτή παρά πραγματική και γίνεται χάριν της ανάλυσης, αφού τελικά αυτό που μας ενδιαφέρει, δηλαδή το μοντέλο της διάδρασης είναι πάντα ένας συνδυασμός αυτών των δύο. Ο χρήστης μέσω της συσκευής εισόδου θα μεταδώσει την πρόθεση του στον υπολογιστή, ο οποίος θα επικοινωνήσει την κατάσταση του μέσω μιας συσκευής εξόδου.


### Σχεδίαση μοντέλων διάδρασης

Έχοντας προσεγγίσει την διάδραση τόσο από την πλευρά του ανθρώπου όσο και από την πλευρά του υπολογιστή, θα στρέψουμε την προσοχή μας στον μεταξύ τους διάλογο, όπου θα εξετάσουμε διάφορα μοντέλα διάδρασης. Η μεγάλη πρόκληση στην σχεδίαση των μοντέλων διάδρασης βρίσκεται στο γεφύρωμα των διαφορών που υπάρχουν ανάμεσα στην εικόνα που έχει ο τελικός χρήστης για το σύστημα και σε αυτήν που έχουν οι κατασκευαστές του για το πως λειτουργεί το σύστημα εσωτερικά. Το χάσμα αυτό αποτελεί πρόκληση κυρίως γιατί οι ανάγκες των χρηστών είναι ένας κινούμενος στόχος αφού οι χρήστες έχουν μεγάλες διαφορές μεταξύ τους και ακόμη περισσότερο ο ίδιος χρήστης έχει διαφορετικές ανάγκες και προτιμήσεις ανάλογα με την χρονική στιγμή και την περίσταση. Τέλος, η κάθε τεχνολογική παρέμβαση επηρεάζει ή τουλάχιστον επαναπροσδιορίζει τις ανάγκες των χρηστών και δημιουργεί μια αυτοτροφοδοτούμενη ανάγκη για νέα μοντέλα διάδρασης.

Οι σχεδιαστές προσπαθούν να γεφυρώσουν το χάσμα με γενικά μοντέλα διάδρασης. Τα μοντέλα διάδρασης μας βοηθούν να κατανοήσουμε τι συμβαίνει κατά την επικοινωνία μεταξύ του χρήση και του συστήματος. Η εργονομία ασχολείται με τα φυσικά χαρακτηριστικά της διάδρασης, και πως αυτά επηρεάζουν την αποτελεσματικότητά της. Ο διάλογος μεταξύ του χρήστη και του συστήματος επηρεάζεται από το στυλ της διεπαφής ανθρώπου-υπολογιστή και το στυλ αυτό είναι το βασικό αντικείμενο της σχεδίασης όπως τουλάχιστον θα φανεί στο τελικό χρήστη. Η διάδραση λαμβάνει χώρα μέσα σε ένα κοινωνικό και οργανωτικό πλαίσιο, το οποίο επηρεάζει τόσο τον χρήστη, όσο και το σύστημα. Τα υποδείγματα διάδρασης  παρέχουν μια καλή θεώρηση του ιστορικού των διαδραστικών συστημάτων υπολογιστών.


### Είσοδος

Υπάρχει μια πολύ μεγάλη ποικιλία από συσκευές εισόδου για τον υπολογιστή και η επιλογή της κατάλληλης συσκευής εισόδου εξαρτάται λιγότερο από την τεχνολογία και περισσότερο από τον χρήστη, το πλαίσιο χρσής, καθώς και τις διεργασίες του. Αρχικά, στους πρώτους κεντρικούς υπολογιστές η είσοδος βασιζόταν στο χαρτί, αφού το χαρτί ήταν από πολύ παλιά ένα μέσο πολύ οικείο για τον άνθρωπο. Καθώς οι υπολογιστές μετασχηματίζονται σε νέες φόρμες και χρήσεις, όπως είναι οι επιτραπέζιοι, οι κινητοί, και οι διάχυτοι, δημιουργούνται νέοι τρόποι ελέγχου και νέες συσκευές εισόδου. Μερικές από τις πιο δημοφιλείς συσκευές εισόδου στους επιτραπέζιους υπολογιστές είναι το πληκτρολόγιο, το ποντίκι, η πένα, το χειριστήριο (παιχνιδιών), το trackpad, η κάμερα, κτλ. Στον κινητό υπολογισμό έχουμε επιπλέον συστήματα εισόδου όπως η γεωγραφική θέση, ο προσανατολισμός, το επιταγχυσιόμετρο, ενώ στον διάχυτο υπολογισμό (π.χ., φορετοί υπολογιστές, έξυπνα ρολόγια) έχουμε επιπλέον συστήματα εισόδου όπως οι αισθητήρες περιβαλλοντικών και βιολογικών σημάτων. Η επιλογή συσκευών εισόδου γίνεται περισσότερο ενδιαφέρουσα (και πολύπλοκη) όταν θέλουμε να συνδυάσουμε διαφορετικές συσκευές εισόδου.

![Οι σχεδιαστές έχουν προσπαθήσει να οργανώσουν τις πολλές διαθέσιμες συσκευές εισόδου σε κατηγορίες, ώστε να διευκολύνουν τόσο την κατανόηση τους, όσο και τον σχεδιασμό νέων συσκευών εισόδου](../images/ch03/input-device-taxonomy.png)

Ενας δημοφιλής και απλός τρόπος για να ταξινομήσουμε τις συσκευές εισόδου είναι με δύο παραμέτρους που αντιστοιχούν στον αριθμό των διαστάσεων και στην ιδιότητα που παρακολουθεί η συσκευή εισόδου. Για παράδειγμα, το ποντίκι μπορεί να έχει μια ροδέλα κύλησης η οποία επιτρέπει την εύκολη κατακόρυφη ροή σελίδων κειμένου στην οθόνη, ενώ ταυτόχρονα παρακολουθεί την θέση της συσκευής πάνω στις δύο διαστάσεις του τραπεζιού για να μετακινήσει αντίστοιχα τον δείκτη στην οθόνη. Με την χρήση μιας κάμερας βάθους πέδιου μπορούμε να παρακολουθήσουμε την κίνηση των δακτύλων ή όλου του σώματος σε τρεις διαστάσεις. Βλέπουμε λοιπόν ότι για την ίδια παράμετρο (αριθμός διαστάσεων) μπορούμ ενα έχουμε την ίδια συσκευή εισόδου ή διαφορετικές καθώς και ένα μεγάλο εύρος από αισθητήτες, οι οποίοι μπορούν να αποτελούνται από μηχανικά, ηλεκτρονικά, και οπτικά μέρη. Εκτός από την παράμετρο του αριθμού των διαστάσεων που καταγράφει μια συσκευή εισόδου, η δεύτερη παράμετρος είναι το είδος της κίνησης που καταγράφεται. Το είδος της κίνησης μπορεί να είναι η θέση (π.χ., ποντίκι πάνω σε τραπέζι), η κίνηση (π.χ., ροδέλα κύλησης), και η πίεση (π.χ., πλήκτρο). Η αποτύπωση αυτών (ή διαφορετικών) των παραμέτρων και η συμπλήρωση των αντίστοιχων συσκευών εισόδου, μας επιτρέπει να δημιουργήσουμε έναν σχεδιαστικό χώρο όπου φαίνονται άμεσα οι ευκαιρίες για νέες συσκευές εισόδου.


Η κατασκευή νέων συσκευών εισόδου είναι μια πολύ ενδιαφέρουσα αλλά και σύνθετη εργασία. Από την μια πλευρά η κατασκευή νέων συσκευών εισόδου δίνει στον άνθρωπο νέες επαυξημένες δυνατότητες για να ενεργήσει στον κόσμο της πληροφορίας, ο οποίος αντιπροσωπεύει ή ακόμη και ελέγχει τον πραγματικό κόσμο. Από την άλλη πλευρά η κατασκευή νέων συσκευών εισόδου επηρεάζεται από ένα μεγάλο εύρος από παραμέτρους, των οποίων η σύνθεση είναι δύσκολο να είναι γνωστή σε βάθος από τους σχεδιαστές. Για παράδειγμα, η σχεδίαση της συσκευής εισόδου ποντίκι υλοποίησε στο ακέραιο το όραμα του σχεδιαστή του για την επαύξηση της ανθρώπινης σκέψης, αφού έδωσε πρόσβαση στους υπολογιστές και στην πληροφορία σε ένα μεγάλο εύρος χρηστών πέρα από τους ειδικούς. Ταυτόχρονα όμως η κατασκευή της συσκευής εισόδου ποντίκι δεν ήταν άμεσα προφανής αφού υπάρχουν πάντα πολλές εναλλακτικές συσκευές εισόδου για τον ίδιο σκοπό. Ακόμη, η συσκευή εισόδου ποντίκι βρίσκεται σε έναν συνεχή μετασχηματισμό καθώς επηρεάζεται από πολλούς παράγοντες όπως το πλαίσιο χρήσης, οι προτιμήσεις, και κατανόηση που έχουν οι σχεδιαστές του. Αντίστοιχα, η κατασκευή κάθε νέας συσκευής εισόδου θα πρέπει να ισορροπήσει ανάμεσα σε όλες τις παραπάνω δυνάμεις.

### Εξοδος

Οι υπολογιστές έχουν την δυνατότητα να επεξεργάζονται πληροφορία που τελικά αναπαριστούν μέσα από πολλά διαφορετικά κανάλια. Οι πρώτοι κεντρικοί υπολογιστές είχαν ως έξοδο το χαρτί, ακριβώς όπως είχαν το χαρτί ως είσοδο, γιατί αυτός ήταν ο πιο αποτελεσματικός τρόπος διάδρασης με τους ανρθώπους, που έχουν από πολύ παλιά μια οικειότητα με το χαρτί. Καθώς ο υπολογιστής απέκτησε νέες μορφές, όπως είναι ο επιτραπέζιος, ο κινητός, και ο διάχυτος, αναπτύχθηκαν νέοι τρόποι αναπαράστασης της πληροφορίας. Η οθόνη του υπολογιστή είναι με μεγάλη διαφορά η πιο δημοφιλής συσκευή εξόδου γιατί μπορεί να έχει πολλά σχήματα και μεγέθη, ανάλογα με την φόρμα του υπολογιστή (π.χ., επιτραπέζιος, φορητός, φορετός, δωματίου, κτλ), και στην περίπτωση που είναι οθόνη εικονοστοιχείων μπορεί να οπτικοποιήσει την πληροφορία με πολλούς διαφορετικούς τρόπους. Εκτός από την οθόνη, τα ηχεία επιτρέπουν στον υπολογιστή να επικοινωνήσει μέσω του ήχου ή ακόμη και της φυσικής γλώσσας με ομιλία. Στις μικρότερες φόρμες των υπολογιστών (π.χ., κινητός, φορετός) καθώς και στα πλαίσια χρήσης όπου η οπτική προσοχή του ανθρώπου είναι στραμένη αλλού (π.χ., οδήγηση, άθληση)  οι ενδεικτικές λυχνίες καθώς και η δόνηση αποκτούν κυρίαρχο ρόλο.

![Πριν την κατασκευή νέων συσκευών εισόδου και εξόδου για τον χρήστη θα πρέπει να εξετάσουμε τις δυνατότητες του ανθρώπου](../images/ch03/Sensory_Homunculus.png)

Η κυριαρχία της οθόνης ως συσκευής εξόδου είναι τόσο μεγάλη που στις περισσότερες πηγές για την κατασκευή της διάδρασης υπονοείται η χρήση της, χωρίς να αφήνονται περιθώρια για την θώρηση εναλλακτικών συσκευών εξόδου. Επιπλέον, η ωριμότητα και το προσιτό κόστος των προβολών στις δύο διαστάσεις έχει αφήσει στο περιθώριο την περισσότερο φυσική για τον άνθρωπο προβολή στις τρεις διαστάσεις και τα αντίστοιχα εικονικά περιβάλλοντα. Από μια ανθρωποκεντρική σκοπιά, αν εξετάσουμε τα αισθητήρια όργανα του ανθρώπου διαπιστώνουμε ότι η αίσθηση της αφής, ειδικά αυτή στις άκρες των δακτύλων είναι από τις πιο πλούσιες σε νευρικές απολήξεις άρα τόσο σε εύρος όσο και σε είδος, αφού μπορεί να αντιληφθεί την υφή, το σχήμα, την θερμοκρασία υλικών. Με δεδομένο ότι οι διαθέσιμες τεχνολογίες που επαυξάνουν την αφή δεν είναι ακόμη τόσο ώριμες όσο οι τεχνολογίες για τις οθόνες, γινεται φανερό ότι η κυριαρχία της οθόνης ως συσκευής εξόδου είναι περισσότερο απότελεσμα μιας τεχνολογικής περιστασης και όχι τόσο της ανάγκης για ανθρωποκεντρική κατασκευή της διάδρασης. Οπως και στην περίπτωση των συσκευών εισόδου, έτσι και για τις συσκευές εξόδου τα πιο ενδιαφέροντα αλλά και δύσκολα στην κατασκευή συστήματα διάδρασης βασίζονται στην σύνθετη ή πολυτροπική διάδραση που εξετάζεται στην επόμενη ενότητα.


### Πολυτροπική Διάδραση

Στις προηγούμενες ενότητες είδαμε ξεχωριστά μια σειρά από συσκευές εισόδου (π.χ., ποντίκι) και εξόδου (π.χ., οθόνη), καθώς και τα στυλ διάδρασης που επιτρέπουν (π.χ., μενού), αλλά δεν έχουμε δει καθόλου συνδυασμούς τους. Ειδικά, η δημοφιλής επιφάνεια εργασίας στον επιτραπέζιο υπολογιστή είναι παράδειγμα μιας μονοδιάστατης αντίληψης για την διάδραση ανθρώπου-υπολογιστή. Αν σκεφτούμε πως βλέπει τον χρήστη ένας υπολογιστής με διάδραση τύπου επιφάνεια εργασίας, τότε καταλήγουμε πως η εικόνα που έχει ο υπολογιστής για εμάς δεν είναι πλήρης γιατί μοιάζει με μια παλάμη, με ένα δάκτυλο, και ένα μάτι. Με δεδομένη την δυνατότητα του ανθρώπου να εκφράζει τις προθέσεις του και να προσλαμβάνει ερεθίσματα με ένα πολύ πλουσιότερο φάσμα κινήσεων και αισθήσεων καταλήγουμε ότι η διάδραση με την επιφάνεια εργασίας είναι απλά μια μικρή υπο-περίπτωση της διάδρασης ανθρώπου-υπολογιστή.

![ο Tom Igoe έχει σχεδιάσει μια (όχι ιδιαίτερα κολακευτική) εικόνα για το πως ένας επιτραπέζιος υπολογιστής με διάδραση που βασίζεται στην επιφάνεια εργασίας βλέπει τον χρήστη](../images/ch03/igoefinger.png)


Το συμπέρασμα από την σύγκριση της καθιερωμένης διάδρασης με την επιφάνεια εργασίας και των δυνατοτήτων του ανθρώπου μας δίνει νέους ορίζοντες για το πεδίο ορισμού του φαινομένου της διάδρασης. Το διευρυμένο πεδίο ορισμού της διάδρασης μπορεί να προσδιοριστεί με βάση τις  δυνατότητες του ανθρώπου που δεν έχουν ακόμη ρόλο σε συνδυασμό με ένα νέο πλαίσιο χρήσης, πέρα από το γραφείο και τον επιτραπέζιο υπολογιστή.

## Φυσική Διάδραση

Με τον όρο φυσική διάδραση ενοούμε ένα σύνολο από δεξιότητες που είναι δεδομένες για τους ανθρώπους, όπως είναι οι χειρονομίες, οι εκφράσεις του προσώπου, η αναγνώριση φυσικής γλώσσας, κτλ. Η φυσική διάδραση ανθρώπου-υπολογιστή φαίνεται να είναι ο πιο λογικός τρόπος για να γεφυρώσουμε τις διαφορές που έχουν άνθρωποι και υπολογιστές. Στην πράξη, αν και τα συστήματα φυσικής διάδρασης έχουν ωριμάσει αρκετά, η αποτελεσματικότητα τους είναι αποδεκτή μόνο σε πολύ στενά πλαίσια της ανθρώπινης δραστηριότητας. Οι περιορισμοί που έχουν τα συστήματα φυσικής διάδρασης έχουν να κάνουν με την αδυναμία να δώσουν ανάδραση για την παρούσα κατάσταση, και κυρίως με την περιορισμένη εικόνα που έχει ο χρήστης για τις πιθανές δράσεις. Από την μια πλευρά ο χρήστης δεν χρειάζεται να προσαρμοστεί στο μοντέλο λειτουργίας του συστήματος (αφού αυτό είναι τελίως φυσικό και βασίζεται απόλυτα στις ανθρώπινες δεξιότητες), αλλά από την πλευρά η φυσική διάδραση δεν επιτρέπει την δημιουργία σύνθετων συστημάτων, αφού είναι δύσκολο να ξέρει ο χρήστη που βρίσκεται και τι μπορεί να κάνει. Επιπλέον, η φυσική διάδραση σε πολλές περιπτώσεις είναι δύσκολο να κατασκευαστεί με τρόπο γενικό που να καλύπτει όλους τους ανθρώπους γιατί υπάρχει πολύ μεγάλη διακύμανση σε φυσικές δεξιότητες όπως οι χειρονομίες ή η ομιλία.



### Αμεση και Εμμεση Διάδραση

Ανάμεσα στους πολλούς τρόπους για να ταξινομήσουμε τις συσκευές εισόδου ξεχωρίζουμε την διάκριση στις κατηγορίες της άμεσης και της έμμεσης διάδρασης. Το ποντίκι είναι ο βασικός εκπρόσωπος της έμμεσης διάδρασης, αφού για να μετακινήσουμε τον δείκτη σε μια συσκευή εξόδου (π.χ., οθόνη) μετακινούμε μια διαφορετική συσκευή, όπως το ποντίκι. Από την άλλη πλευρά, η οθόνη αφής ανήκει στις συσκευές εισόδου άμεσης διάδρασης, γιατί για να επιλέξουμε ένα στόχο, ή για να μετακινήσουμε ένα αντικείμενο το χειριζόμαστε με τα χέρια μας απευθείας πάνω στην οθόνη χωρίς να μεσολαβεί κάποια ενδιάμεση μετάφραση. Από την άποψη της διάκρισης σε άμεσες και έμεσες συσκευές, ιδιαίτερο ενδιαφέρον έχει και η συσκευή εισόδου της πένας, η οποία μπορεί να ανήκει και στις δύο κατηγορίες.

![Η άμεση διάδραση με συσκευές αφής έχει το μειονέκτημα ότι το χέρι ή τα δάκτυλα μπορεί να καλύπτουν τον στόχο ή το αντικείμενο που θέλουμε να επιλέξουμε ή να μετακινήσουμε, φαινόμενο γνωστό ως occlusion, εκτός και αν αυτό είναι αρκετά μεγάλο ή εκτός και αν χρησιμοποιηθούν τεχνικές που αναιρούν το occlusion](../images/ch03/hand-occlusion.png)

Αν και σε πρώτη ανάγνωση οι συσκευές άμεσης διάδρασης φαίνεται να έχουν πολλά πλεονεκτήματα, τουλάχιστον αναφορικά με την ευκολία εκμάθησης, υπάρχουν πολλές περιπτώσεις όπου μια συσκευή έμεσης διάδρασης υπερτερεί. Για παράδειγμα, η επιλογή μικρών στόχων ή ακόμη δυσκολότερα ο χειρισμός τους με άμεση διάδραση, π.χ., πάνω σε μια οθόνη αφής δεν είναι εύκολος, εκτός και αν υπάρχει ειδική υποστήριξη από το αντίστοιχο λογισμικό. Για το τελευταίο, χαρακτηριστική περίπτωση είναι η μικρομετρική αναζήτηση πάνω στον χρόνο για ένα βίντεο ή για ένα μουσικό τραγούδι.

![Εκτός από το ποντίκι, οι ερευνητές δοκίμασαν και άλλες συσκευές εισόδου, όπως η πένα, η οποία επιτρέπει τόσο άμεση όσο και έμεση διάδραση. Η πένα αν και φαίνεται πιο φυσική για τον άνθρωπο, αποδείχτηκε έχει το μειονέκτημα της μικρότερης ακρίβειας καθώς και της κούρασης του χεριού σε σχέση με το ποντίκι.](../images/ch03/sketchpad.png)

Η συσκευή εισόδου πένα έχει ιδιαίτερο ενδιαφέρον γιατί συνδυάζει και τους δύο τύπους διάδρασης με συσκευές εισόδου, αλλά κυρίως γιατί ιστορικά εμφανίστηκε ταυτόχρονα με την συσκευή εισόδου ποντίκι, αλλά τελικά δεν είχε την ίδια αποδοχή. Πρώτα από όλα, η πένα είναι μια συσκευή εισόδου που μπορεί να λειτουργήσει τόσο ως άμεσης όσο ως έμεσης διάδρασης. Για παράδειγμα, μπορούμε να χρησιμοποιήσουμε την πένα απευθείας πάνω σε μια οθόνη, οπότε έχουμε μια διάδραση που είναι ανάλογη της χρήσης του μολυβιού πάνω σε χαρτί. Επιπλέον, μπορούμε να χρησιμοποιήσουμε την πένα ως συσκευή έμεσης εισόδου, ακριβώς όπως χρησιμοποιούμε το ποντίκι όπου η διαφορά, εκτός από το κράτημα της συσκευής, βρίσκεται στο γεγονός ότι η πένα συνήθως έχει ένα-προς-ένα σχέση με την συσκευή εξόδου ακόμη και στην περιπτώση που λειτουργεί ως έμεση συσκευή εισόδου. Αν και από τα παραπάνω η πένα φαίνεται να είναι μια ευέλικτη και επιθυμητή συσκευή εισόδου στην πράξη έχει αποδειχτεί ότι κουράζει το χέρι, ενώ δεν έχει την ταχύτητα και την ακρίβεια του ποντικιού. Φυσικά, υπάρχουν κάποιες επιμέρους εφαρμογές του χρήστη, όπως αυτές τις σχεδίασης όπου η πένα μπορεί να έχει κάποια πλεονεκτήματα ενάντι του ποντικιού.



### Mίκρο-επερξεργαστές ως υλικό σχεδίασης

Εκτός από το Lilypad, το MakeyMakey είναι ένα ακόμη Arduino που αποδεικνύει την ευελιξία της πλατφόρμας και την ανάγκη να προγραμματίσουμε την διάδραση γρήγορα, οικονομικά, και πέρα από τις συσκευές εισόδου και εξόδου του επιτραπέζιου υπολογιστή. Οι σχεδιαστές του MakeyMakey διαπίστωσαν ότι ένα μεγάλο μέρος της χρήσης του κλασικού Arduino περιλαμβάνει την δοκιμή νέων συσκευών εισόδου, όπου οι επίδοξοι σχεδιαστές έπρεπε να φτιάξουν ένα εξωτερικό κύκλωμα που διευκολύνει την αγωγιμότητα ανάμεσα στην νέα συσκευή εισόδου και το Arduino, το οποίο παίζει τον ρόλο της γέφυρας ανάμεσα στην είσοδο του χρήστη και τον επιτραπέζιο υπολογιστή που επεξεργάζεται την εντολή που λαμβάνει από το Arduino. Στις περισσότερες περιπτώσεις μάλιστα οι εντολές από το Arduino έχουν αντιστοιχία με κουμπιά από το πληκτρολόγιο γιατί αυτή η επιλογή διευκολύνει πολύ την ανάπτυξη του προγράμματος διάδρασης στον επιτραπέζιο υπολογιστή με οποιοδήποτε λογισμικό, από έναν φυλομετρητή μέχρι εξειδικευμένο λογισμικό. Για αυτόν τον λόγο, το MakeyMakey είναι ένα Arduino που λαμβάνει σήμα εισόδου από αγώγιμα υλικά και τα μεταφράζει σε πατήματα του πληκτρολογίου.

![Το Makey Makey είναι ένα Arduino που έχει οργανωθεί και προγραμματιστεί έτσι ώστε να διευκολύνει τον πειραματισμό με νέες συσκευές εισόδου.](../images/ch03/makey_makey_front.png)

Μαζί με το Arduino, το RaspeberryPi είναι μια ακόμη συσκευή που βασίζεται στον ανοικτό κώδικα για να προσφέρει έναν μικρό σε μέγεθος και οικονομικό υπολογιστή. Οι ομοιότητες ανάμεσα στο Arduino και στο RaspberryPi δεν σταματάνε στον ανοικτό κώδικα και στην οικονομία, αλλά συνεχίζονται και στα κίνήτρα, αφού και στις δύο περιπτώσεις η εκπαίδευση παίζει κυρίαρχο ρόλο τουλάχιστον στο αρχικό σχεδιασμό. Η διαφορά στην περίπτωση του RaspberryPi είναι ότι σχεδιάστηκε για την εκπαίδευση στον προγραμματισμό των υπολογιστών με έμφαση στα παιδιά. Η έμπνευση για το RaspberryPi είναι οι πρώτοι οικιακοί υπολογιστές της δεκαετίας του 1970-80, οι οποίοι ήταν πολύ απλές συσκευές που μπορούσαν να συνδεθούν στην τηλεόραση και αμέσως μετά κάποιος μπορούσε να αρχίσει να δημιουργεί ή τουλάχιστον να έχει μια διάδραση σε επίπεδο που βοηθάει στην κατανόηση της λειτουργίας του υπολογιστή. Σε αντίθεση με την εικόνα που δίνει ο παγκόσμιος ιστός και τα κοινωνικά δίκτυα που είναι τα κυρίαρχα μέσα με τα οποία μεγάλωσε οι νέα γενιά του 1990-2000, το RaspberryPi βασίζεται στο λειτουργικό σύστημα Linux και πρεσβεύει μια πιο κοντινή σχέση με τον υπολογιστή.

![Το RaspberryPi δημιουργήθηκε για να δώσει πρόσβαση στον προγραμματισμό του υπολογιστή σε όσο γίνεται περισσότερους χρήστες και με ιδιαίτερη έμφαση στα παιδιά.](../images/ch03/Minecraft-Pi.png)

Αν και σε πρώτη ανάγνωση τα RaspberryPi και Arduino μπορεί να φαίνονται ανταγωνιστικά, αφού από την πλευρά της φόρμας και τους κόστους βρίσκονται στην ίδια τάξη μεγέθους, στην πράξη όμως η λειτουργικότητα τους είναι συμπληρωματική κυρίως γιατί καλύπτουν πολύ διαφορετικές ανάγκες. Το RaspberryPi είναι ένας πολύ ισχυρός πολυμεσικός υπολογιστής κατάλληλος για πολλές εργασίες που κάνουν οι προσωπικοί επιτραπέζιοι και φορητοί υπολογιστές. Στο πλαίσιο της κατασκευή συσκευών εισόδου και εξόδου μπορεί να χρησιμοποιηθεί για την κατασκευή πρωτοτύπων που απαιτούν μεγάλη υπολογιστική ισχύ κατά την επεξεργασία αλλά και την είσοδο-έξοδο προς τον χρήστη, αφού εκτός από έναν δυνατό κεντρικό επξεργαστή προσφέρει και μεγάλο εύρος ζώνης στα κανάλια εισόδου και εξόδου. Αντίθετο το Arduino ξεχωρίζει για την χαμηλή υπολογιστική ισχύ και το στενό εύρος ζώνης που όμως έρχονται με μικρότερο κόστος ενεργειακής λειτουργίας, γεγονός που το κάνει κατάλληλο για την κατασκευή πρωτοτύπων για συσκευές που πρέπει να έχουν χαμηλή κατανάλωση ενέργειας, όπως φορέτοι και διάχυτοι υπολογιστές.


### Σύνθετα Μοντέλα Διάδρασης

Ενα παραδείγμα σύνθετης διάδρασης η οποία κάνει ένα βήμα μπροστά και που εμπλουτίζει την επιφάνεια εργασίας με περισσότερες κινήσεις από το ανθρώπινο ρεπερτόριο είναι αυτό του υπολογιστή ταμπλέτας και είσοδο από πένα. Το σύστημα αυτό παρουσιάζει ένα πλεονέκτημα τουλάχιστον στις διεργασίες επεξεργασίας κειμένου, καθώς ο χρήστης δεν χρειάζεται να πάρει το χέρι του απο το πληκτρολογίο και να μετακινήσει το ποντίκι για την επιλογή μιας επιπλέον λειτουργίας. Αντί για αυτήν την εναλλαγή ανάμεσα σε δύο διαφορετικές συσκευές εισόδου, η διάδραση με την ταμπλέτα και την πένα επιτρέπει την χρήση φυσικής γλώσσας για την συγγραφή με την πένα και ταυτόχρονα η πένα μπορεί να λειτουργήσει και ως δείκτης ώστε να γίνουν η επιλογή κάποιας επιπλέον λειτουργίας.

#### Παράθυρα και επιφάνεια εργασίας
Σε έναν επιτραπέζιο υπολογιστή με πληκτρολόγιο, ποντίκι, και οθόνη δύο διαστάσεων συνήθως έχουμε τα παράθυρα και την επιφάνεια εργασίας ως βασική αναλογία-μεταφορά για την διάδραση με τον χρήστη. Στην κατηγορία αυτήν εμπίπτουν πολλά συστήματα τα οποία μπορεί να έχουν πολλές επιμέρους διαφορές τόσο σε εμφάνιση όσο και σε λειτουργία. Για παράδείγμα, η πιο απλή επιφάνεια εργασίας στο λειτουργικό σύστημα UNIX που βασίζεται στο παραθυρικό σύστημα X-Windows χρησιμοποιεί τα παράθυρα για να οργανώσει εφαρμογές, οι οποίες έχουν διεπαφή με κείμενο παρά με εικονείδια. Φυσικά υπάρχουν παραθυρικά συστήματα στο UNIX τα οποία είναι εξίσου πλούσια με αυτά που συναντάμε στα εμπορικά συστήμα (π.χ., MAC OS X, Microsoft Windows), όμως ένα μεγάλο μέρος του πλαισίου χρήσης του UNIX αφορά λειτουργίες διαχείρησης συστήματος στα χαμηλότερα επίπεδα (π.χ., χρήστες, βάση δεδομένων, δίκτυα, κτλ), λειτουργίες που έχουν μεγάλο κέρδος από ένα πλήρες παραθυρικό περιβάλλον. Το συμπέρασμα από αυτό το παράδειγμα είναι ότι τα παράθυρα είναι απλά ένα από τα αρχέτυπα διάδρασης που συνιστούν την επιφάνεια εργασίας στους επιτραπέζιους υπολογιστές και με τον κατάλληλο συνδυασμό των επιμέρους αρχετύπων διάδρασης μπορεί να εξυπηρετήσει διαφορετικούς χρήστες και τις ανάγκες του.

![Τα παράθυρα στο λειτουργικό σύστημα Unix χρησιμοποιούνται κυρίως ως πλαίσιο για τις βασικές λειτουργίες με κείμενο που είναι κυρίαρχες σε αυτό το λειτουργικό, οπότε διαπιστώνουμε ότι τα παράθυρα αν και αναγκαία συνθήκη, δεν είναι και ικανή για να έχουμε ένα πλήρες γραφικό περιβάλλον τύπου επιφάνειας εργασίας](../images/ch03/X-Window-System.png)



#### Στυλ Διάδρασης

Ο συνδυασμός των συστημάτων εισόδου και εξόδου έχει επιτρέψει την δημιουργία μιας σειράς από επιτυχημένα μοτίβα διάδρασης, τα οποία εμφανίζονται είτε ανεξάρτητα είτε σε σύνθετες μορφές. Το πιο παλιό στυλ διάδρασης είναι η γραμμή εντολών, σύμφωνα με το οποίο ο χρήστης πληκτρολογεί τις εντολές. Η φόρμα είναι ένα εξίσου παλιό στυλ διάδρασης, αφού μπορεί να εμφανιστεί ακόμη και σε τερματικά κειμένου, ενώ το ίδιο ισχύει και για το μενού εντολών. Ο απευθείας χειρισμός βασίζεται στο ποντίκι (ή στην αφή/πένα) και σε εικονίδια που αναπαριστούν αντικείμενα ή δράσεις. Η φυσική γλώσσα βασίζεται στην απευθείας αναγνώριση της ανθρώπινης γλώσσας από τον υπολογιστή και έχει πολλές μορφές, όπως αναγνώριση κειμένου από το πληκτρολόγιο, γραφής, και ομιλίας. Τέλος, η εικονική πραγματικότητα είναι ένα στυλ διάδρασης που προσομειώνει την διάδραση του ανθρώπου με τον πραγματικό κόσμο.

Η δημοφιλής επιφάνεια εργασίας είναι μια σύνθετη διεπαφή χρήστη, αφού στηρίζεται στον απευθείας χειρισμό (π.χ, εικονίδια που αντιπροσωπεύουν φακέλους και εργασίες), αλλά περιέχει και μενού (π.χ., για τις επιμέρους λειτουργίες πάνω σε ένα αρχείο ή φάκελο), φόρμες (π.χ., για τις επιμέρους ρυθμίσεις μιας εφαρμογής ή του λειτουργικού συστήματος), καθώς και γραμμή εντολών (π.χ., για την αναζήτηση ή για επιπλέον λειτουργίες). Επίσης, από την πλευρά των συσκευών εισόδου η επιφάνεια εργασίας μπορεί να λειτουργήσει με διαφορετικούς τρόπους (π.χ., ποντίκι, πληκτρολόγιο, φωνή, γραφή, πένα, κτλ) και ανάλογα με τις ανάγκες και προτιμήσεις του χρήστη. Η ανάγκη συνδυασμού των διαφορετικών στυλ διάδρασης δείχνει ότι δεν υπάρχει κάποιο που να υπερτερεί έναντι των άλλων, αλλά όλα παίζουν ένα διαφορετικό ρόλο ανάλογα με τις ανάγκες και τον σκοπό του χρήστη.

![Σε ένα παραθυρικό περιβάλλον εργασίας τα μενού μπορούν να βρίσκονται είτε στην κορυφή των παραθύρων την εφαρμογής,](../images/ch03/menus-on-windows.png) ![είτε (στην κορυφή της οθόνης), με την τελευταία επιλογή να είναι αντικειμενικά περισσότερο εργονομική με τον χρήστη, χωρίς όμως να έχει κερδίσει την αντίστοιχη αποδοχή στην αγορά](../images/ch03/menus-on-top.png)

Το σύνθετο στυλ διάδρασης της επιφάνειας εργασίας (WIMP: Windows, Icons, Menus, Pointer) εκτός από τα παράθυρα και τα εικονείδια περιέχει και μενού τα οποία ο χρήστης μπορεί να επιλέξει και να εξερευνήσει με την βοήθεια του δείκτη του ποντικιού ή με ανάλογη συσκευή εισόδου. Τα μενού αλλάζουν περιεχόμενο ανάλογα με την εφαρμογή χρήστη που είναι στο προσκήνιο, αλλά η σημαντικότερη διαφορά ανάμεσα στα διαθέσιμα λειτουργικά συστήματα αφορά την θέση τους που μπορεί να είναι είτε πάνω στο παράθυρο της εφαρμογής (π.χ., Microsoft Windows) είτε στην κορυφή της οθόνης (π.χ., Apple Mac OS). Τα παραθυρικά συστήματα πάνω από το λειγουργικό σύστημα Linux ακολουθούν έναν από τους δύο τρόπους, με αποτέλεσματα να δημιουργείται μια ασυνέπεια μεταξύ τους ακόμη και για αυτό το βασικό στυλ διάδρασης. Αν και τα περισσότερα στοιχεία της διάδρασης με τον χρήστη εμπεριέχουν και στοιχεία συνήθειας ή/και προτίμησης, τα μενού στην κορυφή της οθόνης είναι πιο εργονομικά, αφού ο δείκτης δεν μπορεί να κινηθεί παραπέρα.

#### Μοντέλα Διάδρασης
WIMP: Η επιφάνεια εργασίας σε συνδυασμό με τις συσκευές εισόδου ποντίκι και πληκτρολόγιο αντιπροσωπεύει ένα δημοφιλές μοντέλο διάδρασης με το χρήστη για επιτραπέζιους υπολογιστές γραφείου, γιατί είναι μια κοντινή μεταφορά του πλαισίου εργασίας του χρήστη. Οταν οι υπολογιστές βρίσκουν εφαρμογές έξω από το πλαίσιο του γραφείου είναι επόμενο να χρειαζόμαστε διαφορετικά μοντέλα διάδρασης, τα οποία ναι μεν να ανταποκρίνονται στις βασικές ιδιότητες του ανθρώπου (που δεν είναι πολύ διαφορετικές ανεξάρτητα από το πλαίσιο χρήσης), αλλά και να ταιριάζουν στο αντίστοιχο πλαίσιο και ανάγκες, τα οποία μπορεί να είναι πολύ διαφορετικά σε σχέση με αυτά του γραφείου.

Η μεγάλη πρόκληση στην σχεδίαση των μοντέλων διάδρασης βρίσκεται στο γεφύρωμα των διαφορών που υπάρχουν ανάμεσα στην εικόνα που έχεις ο τελικός χρήστης για το σύστημα και σε αυτήν που έχουν οι κατασκευαστές του για το πως λειτουργεί το σύστημα εσωτερικά. Το χάσμα αυτό αποτελεί πρόκληση κυρίως γιατί οι ανάγκες των χρηστών είναι ένας κινούμενος στόχος αφού οι χρήστες έχουν μεγάλες διαφορές μεταξύ τους και ακόμη περισσότερο ο ίδιος χρήστης έχει διαφορετικές ανάγκες και προτιμήσεις ανάλογα με την χρονική στιγμή και την περίσταση. Τέλος, η κάθε τεχνολογική παρέμβαση επηρεάζει ή τουλάχιστον επαναπροσδιορίζει τις ανάγκες των χρηστών και δημιουργεί μια αυτοτροφοδοτούμενη ανάγκη για νέα μοντέλα διάδρασης.

Οι σχεδιαστές προσπαθούν να γεφυρώσουν το χάσμα με γενικά μοντέλα διάδρασης. Τα μοντέλα διάδρασης μας βοηθούν να κατανοήσουμε τι συμβαίνει κατά την επικοινωνία μεταξύ του χρήση και του συστήματος.



### Ερευνητική Μελέτη Περίπτωσης

Αν και σήμερα η χρήση της συσκευής εισόδου ποντίκι σε συνδυασμό με την γραφική επιφάνεια εργασίας και τις αντίστοιχες εφαρμογές γραφείου και παραγωγικότητας φαίνεται ως μια προφανής επιλλογή χωρίς εναλλακτικές, αυτό δεν ήταν αυτονόητο μερικές δεκαετίες πριν. Στις αρχές της δεκαετίας του 1970, οι ερευνητές είχαν στην διάθεση τους πολλές διαφορετικές συσκευές εισόδου για τον ίδιο σκοπό, που ήταν η εργασία με εφαρμογές επεξεργασίας κειμένου σε ένα επιτραπέζιο υπολογιστή. Αν και η γραφική επιφάνεια εργασίας δεν ήταν ακόμη διαθέσιμη με την πλήρη μορφή της, η λειτουργικότητα των εφαρμογών επέτρεπε πολλές από τις διεργασίας που υποστηρίζει ένας σύγχρονος επιτραπέζιος υπολογιστής, όπως είναι η επιλογή μιας λέξης ή πρότασης και η αλλαγή ή μετακίνηση της. Αντίστοιχα, οι ερευνητές είχαν στην διάθεση

![Οι σχεδιαστές νέων συσκευών διάδρασης αναπτύσουν ειδικό λογισμικό προσωμοίωσης των βασικών διεργασιών που θέλουν να επιτελεί η νέα συσκευή και το χρησιμοποιούν για να αξιολογήσουν με την συμμετοχή των χρηστών εναλλακτικές λύσεις](../images/ch03/mouse-test-software.png)

Το πρώτο πράγμα που πρέπει να οριστεί με μεγάλη ακρίβεια σε ένα πείραμα συγκριτηκής αξιολόγησης εναλλακτικών συσκευών εισόδου είναι ο στόχος σε συνάρτηση με τις αντίστοιχες μετρικές και διεργασίες χρήστη που μπορούν να επιβεβαιώσουν τον βαθμό επιτυχίας του στόχου. Στην περίπτωση των συσκευών εισόδου για την διευκόλυνση της επεξεργασίας κειμένου, βλέπουμε ότι ανάμεσα στις πολλές λειτουργίες που κάνει ένας χρήστης υπάρχουν κάποιες που ξεχωρίζουν γιατί είναι πολύ συχνές και πολύ απλές και αυτές είναι η επιλογή αντικειμένων (target acquisition) στην οθόνη καθώς και η μετακίνηση τους σε μια άλλη θέση (object docking). Με δεδομένο ότι η εφαρμογή επεξεργασίας κειμένου εκτελείται σε ένα περιβάλλον γραφείο, όπου ο σκοπός είναι η αύξηση της παραγωγικότητας μπορούμε να ορίσουμε ως αντιπροσωπευτικές μετρηκές τον χρόνο που χρειάζεται ο χρήστης για να πραγματοποιήσει τις παραπάνω βασικές διεργασίες καθώς και τα λάθη που κάνει. Στην συνέχεια οι ερευνητές δοκιμάζουν τις εναλλακτικές λύσεις με τους χρήστες, συλλέγουν τα δεδομένα μέσω παρατήρησης και κυρίως μέσω των αρχείων διάδρασης του λογισμικού προσωμοίωσης, και δημιουργούν γραφήματα για να συγκρίνουν.

Από την πλευρά της πειραματικής μεθοδολογίας αυτό που κάνει την μελέτη των συσκευών εισόδου ιδιαίτερα ενδιαφέρουσα είναι η επιλογή των χρηστών και ειδικά ο αριθμός τους. Οι ερευνητές διάλεξαν χρήστες τις γραμματείς που δούλευαν στο εργαστήριο τους και δικαιολόγησαν την επιλογή τους με δεδομένο ότι οι διεργασίες που τους έδωσαν είχαν να κάνουν με δουλειά γραφείου, όπως η επεξεργασία κειμένου, άρα ήταν κάτι εντός του πλαισίου εργασίας τους. Η βολική πρόσβαση στους χρήστες είναι σίγουρα μια σημαντική παράμετρος ειδικά όταν έχουμε να κατασκευάσουμε επαναλληπτικά μια νέα διάδραση, αλλά αυτό που έχει την μεγαλύτερη σημασία είναι ο καθορισμός του πλήθους των χρηστών. Για αυτήν την παράμετρο, οι ερευνητές της συσκευής εισόδου ποντίκι διάλεξαν μόνο πέντε χρήστες. Αν και σε πρώτη ανάγνωση ο αριθμός φαίνεται μικρός για οποιαδήποτε στατιστική ανάλυση με μια προσεκτικότερη ανάγνωση διαπιστώνουμε ότι το αντικείμενο ανάλυσης δεν ήταν οι πέντε χρήστες, αλλά οι διεργασίες που έκαναν με τις εναλλακτικές συσκευές εισόδου. Οι διεργασίες που έπρεπε να εκτελεστούν από τους πέντε χρήστες του πειράματος ήταν εκατοντάδες και πάνω σε αυτά τα δεδομένα οι ερευνητές δικαιολόγησαν την ανάλυση τους.

Τα αποτελέσματα της συγκριτικής μελέτης των εναλλακτικών συσκευών εισόδου (έμμεσης διάδρασης) για την μετακίνηση του δείκτη στην οθόνη έδειξαν πολλά περισσότερα από το γεγονός ότι το ποντίκι ήταν η πιο γρήγορη, ακριβής, και εργονομική συσκευή για  πολύωρη χρήση. Ανάλογα με τον κάθε χρήστη, οι ερευνητές διαπίστωσαν ότι από την στιγμή που ο αντίστοιχος χρήστης θα μπορεί να θεωρηθεί έμπειρος, πράγμα που πετύχαιναν με τις πολλές επαναλήψεις των τυπικών διεργασιών, η απόδοση της συσκευής εισόδου ποντίκι ήταν σε συνάρτηση με τις δυνατότητες του χρήστη να συντονίσει το χέρι με την όραση του. Αυτή η διαπίστωση είναι πολύ σημαντική καθώς καθορίζει ότι υπάρχει ένα άνω φράγμα στις επιδόσεις που μπορούμε να πετύχουμε με την συσκευή εισόδου ποντίκι, το οποίο άνω φράγμα δεν εξαρτάται τόσο από τις επιμέρους ιδιότητες της συσκευής εισόδου αλλά από τις ιδιότητες του ανθρώπινου καναλιού επικοινωνίας που συνδέει το χέρι με τον εγκέφαλο και τα μάτια. Η πληροφορία αυτή είναι πολύ σημαντική για μας επιτρέπει να σχεδιάσουμε νέες συσκευές εισόδου με περισσότερο στρατηγικό τρόπο, όταν μπορούμε να γνωρίζουμε ποια είναι τα ανθρώπινα όρια και ποιες οι ιδιότητες μιας νέας συσκευής εισόδου.



### Εμπορική Μελέτη Περίπτωσης

Η περίπτωση της συσκευής αναπαραγωγής μουσικής iPod είναι σχετική με το περιεχόμενο αυτού του κεφαλαίου γιατί ήταν η αρχή της γρήγορης μετατοπισης της διάδρασης από τον επιτραπέζιο προς τον κινητό και διάχυτο υπολογισμό. Η μετάβαση του υπολογισμού από τον επιτραπέζιο στον κινητό, συνοδεύτηκε και από μια ριζική αναθεώρηση τόσο των συστημάτων εισόδου, όσο και των μοντέλων διάδρασης. Επιπλέον, σχετίζεται και με την βασική δραστηριότητα αυτού του κεφαλαίου που είναι η κατασκευή ενός πληροφοριακού συστήματος αναπαραγωγής αρχείων βίντεο.

![Η πρώτη γενιά του iPod εισάγει ένα νέο τρόπο πλοήγησης σε μεγάλες λίστες (μενού) αρχείων μουσικής, τον περιστρεφόμενο τροχό](../images/ch03/Ipod_1G.png)

Η πρώτη έκδοση του iPod, περιέχει ένα μικρό σκληρό δίσκο και λειτουργεί ως συσκευή αποθήκευσης αρχείων, όπως πολλές αντίστοιχες εμπορικές συσκευές εκείνης της εποχής, με την διαφορά ότι ο περιστρεφόμενος τροχός επιτρέπει την γρήγορη πλοήγηση σε μεγάλες λίστες μουσικών αρχείων. Οι άλλες συσκευές της κατηγορίας αντί για τον τροχό έχουν πλήκτρα βήματος τα οποία είναι πιο δύσχρηστα ειδικά στην περίπτωση που ο σκληρός δίσκος είναι γεμάτος με μουσικά αρχεία.

![Η τελευταίες γενιές του iPod κρατήσαν τον τρόχο και τον βελτιώσαν βάζοντας μαζί του και τα κουμπιά μενού, παύσης, και επόμενο/προηγούμενο](../images/ch03/IPod_classic.png)

Βλέπουμε λοιπόν ότι η επιτυχία (κατά ένα μέρος) οφείλεται στην δημιουργία μιας νέας συσκευής εισόδου που έχει έμφαση στην πιο συχνή διεργασία του χρήστη. Οπως ακριβώς το ποντίκι ήρθε να διευκολύνει την επιλογή κειμένου στην οθόνη (και το έκανε αποδεδειγμένα πολύ καλύτερα από όλες τις εναλλακτικές όπως είδαμε στην ερευνητική μελέτη περίπτωσης), έτσι και ο τροχός του πρώτου iPod είναι ο πιο αποτελεσματικός τρόπος για την επιλογή ανάμεσα σε λίστα με πολλές εναλλακτικές. Κάποιος θα μπορούσε να προσθέσει ότι πέρα από λειτουργικός, ο τροχός του iPod είναι και διασκεδαστικός αφού θυμίζει την κίνηση που κάνουν οι DJs όταν διαλέγουν μουσική.

![Το iPod touch είναι μάλλον μια ατυχής ονομασία για μια συσκευή που είναι ένας πλήρες iPhone, αφού έχει πολυαπτική διεπαφή, ασύρματη σύνδεση στο δίκτυο, και δυνατότητα κατεβάσματος νέων εφαρμογών, χωρίς την δυνατότητα του τηλεφώνου](../images/ch03/IPod_touch_2G.png)

Ενας ακόμη στοιχείο της επιτυχίας του iPod ήταν η ολοκλήρωση του με ένα σύστημα διανομής μουσικής που περιλαμβάνει μια εφαρμογή επιτραπέζιου υπολογιστή καθώς και ένα ηλεκτρονικό κατάστημα. Στα τέλη της δεκαετίας του 1990 η επικράτηση των αρχείων μουσικής τύπου MP3 και η εύκολη διανομή τους μέσω του δικτύου επέτρεψε στους χρήστες να μαζέψουν πολύ μεγάλες συλλογές αρχείων μουσικής που ήταν δύσκολο να οργανώσουν και να ακούσουν. Η εφαρμογή iTunes και το αντίστοιχο ηλεκτρονικό κατάστημα προσπάθησε να λύσει αυτό το πρόβλημα με μεγάλη επιτυχία, ενώ ταυτόχρονα το iTunes έγινε η πύλη για την εισαγωγή νέων πολυμεσικών αρχείων πέρα από την μουσική, όπως βίντεο και φωτογραφίες και στην συνέχεια εφαρμογές για την κατηγορία των έξυπνων κινητών (iPod Touch, iPhone).

![Το iTunes, αν και ξεκίνησε ως μια ταπεινή εφαρμογή εκτέλεσης μουσικών αρχείων και συγχρονισμού τους με το iPod, μετατράπηκε σε Δούρειο Ιππο για την μεταφόρτωση εφαρμογών και τον συγχρονισμό με το οικοσύστημα των κινητών συσκευών χρήστη](../images/ch03/itunes3.png)

Η εφαρμογή iTunes, εκτός από το να οργανώνει και να διανέμει τα πολυμεσικά πλέον αρχεία του χρήστη,  μετατρέπεται σταδιακά στον Δούρειο Ιππο που θα φέρει τις κινητές εφαρμογές στην συσκευή του χρήστη. Οι πρώτες εκδόσεις του iTunes είναι απλά επιτραπέζιες εφαρμογές εκτέλεσης της μουσικής και συγχρονισμού με το iPod, ενώ οι τελευταίες εκδόσεις συνδέονται και ενημερώνουν το λογισμικό για όλες τις κινητές συσκευές του χρήστη, ενώ ταυτόχρονα συνδέονται και με τα οικειακά συστήματα ψυχαγωγίας, όπως ηχεία και τηλεόραση.

Ενα σημαντικό μάθημα που μας δίνει η ιστορία του iPod είναι πως τα σύγχρονα διαδραστικά συστήματα δεν στέκονται από μόνα τους αλλά λειτουργούν σε ένα οικοσύστημα συσκευών και εφαρμογών. Ενα ακόμη μάθημα είναι πως η εισαγωγή της καινοτομίας πρέπει να γίνει τόσο σταδιακά που να είναι διαφανής για τον τελικό χρήστη. Οταν οι πρώτοι χρήστες του iPod έβαζαν το iTunes θέλαν απλά να οργανώσουν καλύτερα την μουσική τους, ήταν ένα πρόβλημα που ήδη είχαν στον επιτραπέζιο υπολογιστή. Καθώς απέκτησαν οικειότητα με το iTunes το είδαν να μεταμορφώνεται σε ένα πολυεργαλείο για όλες τις κινητές συσκευές τους.

# Σχετική βιβλιογραφία

Banzi, M. (2009). Getting Started with arduino. O'Reilly Media, Inc..

Card, S. K., English, W. K., & Burr, B. J. (1978). Evaluation of mouse, rate-controlled isometric joystick, step keys, and text keys for text selection on a CRT. Ergonomics, 21(8), 601-613.

Cassell, J. (Ed.). (2000). Embodied conversational agents. MIT press.

Igoe, T. (2007). Making things talk: practical methods for connecting physical objects. O'reilly.

McEwen, A, Cassimally, H. (2013). Designing the Internet of Things. Wiley.

Noble, J. (2012). Programming Interactivity. O'Reilly.

Olsen, D. R. (2009) Building Interactive Systems: Principles for Human-Computer Interaction. Cengage Learning.

Reeves, B., & Nass, C. (1996). How people treat computers, television, and new media like real people and places. CSLI Publications and Cambridge university press.

Shneiderman, B., & Maes, P. (1997). Direct manipulation vs. interface agents. interactions, 4(6), 42-61.

O'Sullivan, D., & Igoe, T. (2004). Physical computing: sensing and controlling the Physical world with computers. Cengage Learning.
