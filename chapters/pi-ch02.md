"Getting the design right and the right design", Bill Buxton

# Μέθοδος

Η ανθρωποκεντρική σχεδίαση έχει στόχο την σχεδίαση και βελτίωση των συστημάτων διάδρασης ανθρώπου-υπολογιστή. Οι περισσότερες τεχνικές και κυρίως η πρακτική εφαρμογή τους δίνουν έμφαση στην βελτίωση συστημάτων που υπάρχουν ή συστημάτων που βρίσκονται στο στάδιο της σχεδίασης. Η βελτιστοποίηση ενός συστήματος είναι ένα σημαντικό θέμα, αλλά δεν είναι τόσο σημαντικό όσο να αποκτήσουμετην αυτοπεποιθηση της καταλληλότητας των προδιαγραφών του. Για αυτόν τον σκοπό, τόσο αυτό το κεφάλαιο όσο και τα υπόλοιπα κεφάλαια του βιβλίου εστιάζουν περισσότερο στον επανάληψη των βημάτων, παρά στα βήματα που συνιστούν τον κύκλο της ανθρωποκεντρικής σχεδίασης.

Ισως έχετε συναντήσει ξανά τον όρο της ανθρωποκεντρικής σχεδίασης της διάδρασης ανθρώπου-υπολογιστή με έμφαση στην μοντελοποίηση του χρήστη και με σκοπό την αυτοματοποίηση των διεργασιών του. Σε αυτήν την ενότητα η έμφαση δεν είναι στην μοντελοποίηση των δεξιοτήτων και της συμπεριφοράς του χρήστη, αλλά ούτε και στην αυτοματοποίηση των δραστηριοτήτων του (έμμεση διάδραση). Η έμφαση της ανθρωποκεντρικής σχεδίασης σε αυτήν την ενότητα είναι στην σχεδίαση και υλοποίηση της διάδρασης με συσκευές χρήστη για τις περιπτώσεις όπου απαιτείται η ενεργή συμβολή του χρήστη (άμεση διάδραση).

Στα προηγούμενα είδαμε τι είναι η διάδραση με συσκευές και ποιες μορφές έχει πάρει τα τελευταία χρόνια. Εδώ θα μελετήσουμε πως θα σχεδιάσουμε την διάδραση. Αν και μας ενδιαφέρει η σχεδίαση των συστημάτων διάδρασης, θα εστιάσουμε περισσότερο στην σχεδίαση της διάδρασης μεταξύ ανθρώπου και συσκευής, με την έννοια ότι αυτή η διάδραση εξαρτάται εξίσου και από την αντίληψη που έχει ο άνθρωπος για την συσκευή, όσο και από τις λειτουργίες και εμφάνιση της αντίστοιχης συσκευής. Είναι σημαντικό να κατανοήσουμε ότι η λεπτομερής σχεδίαση της διάδρασης πριν την υλοποίηση των αντίστοιχων λειτουργιών του συστήματος εκτός από αποτελεσματικότερη διάδραση μπορεί να προσφέρει μειωμένο κόστος και χρόνο ανάπτυξης. Η επαναληπτική σχεδίαση, κατασκευή και αξιολόγηση πρωτοτύπων επιτρέπει την οικονομική και γρήγορη απόρριψη ιδεών που δεν είναι αποτελεσματικές. Η ανάπτυξη αυτής της δεξιότητας, της σχεδίασης της διάδρασης, αν και φαίνεται κοινή λογική δεν είναι πάντα εύκολη στην πράξη, αλλά μαθαίνεται μόνο μέσα από την εμπειρία, και ειδικά μέσα από την δοκιμή και την επανάληψη, όπως για παράδειγμα μαθαίνει κάποιος να γράφει κείμενο ή να ζωγραφίζει.

![Ο κύκλος της ανθρωποκεντρικής σχεδίασης θεωρεί δεδομένο ότι οι ανθρώπινες ανάγκες είναι ένας κινούμενος στόχος, αλλά για πρακτικούς λόγους κάποια σχεδίαση κλειδώνει και βγαίνει ως μια έκδοση](../images/ch02/human-centered-design.jpg)

H διαδικασία της κατασκευής της διάδρασης είναι ένας κύκλος επανάληψης που είναι πολύ δύσκολο να προσδιορίσουμε πότε ακριβώς αρχίζει και πότε τελειώνει, ακόμα και για τα προϊόντα που είναι σε ευρεία χρήση, αφού αυτή η ίδια η χρήση τους επαναπροσδιορίζει την φύση τους σε ένα αέναο κύκλο. Κάποιος θα μπορούσε να υποστηρίξει ότι όλα αυτά δεν είναι καθόλου νέα, και ότι όλες οι παραδοσιακές βιομηχανίες (π.χ., κτήρια, αυτοκίνητα) σταδιακά μετασχηματίζονται για να εξυπηρετήσουν τους χρήστες τους. Αυτό είναι αλήθεια, αλλά οι αλλαγές που συνήθως συμβαίνουν σε όλες τις παραπάνω βιομηχανίες είναι τόσο αργές και σταδιακές χρονικά και τόσο προσθετικές (ή απλά εξελικτικές) δομικά, όπου και πάλι αναδεικνύεται αυτή η ιδιαιτερότητα της κατασκευής της διάδρασης σε σχέση με τις πολύ συγγενείς περιοχές, αυτήν την φορά αναφορικά με την διαδικασία κατασκευής. Τα τρία βασικά στάδια της ανθρωποκεντρικής σχεδίασης (κατανόηση των αναγκών του χρήστη, εναλλακτικά σχέδια και κατασκευή πρωτοτύπου, αξιολόγηση των πρωτοτύπων με τους χρήστες) εκτελούνται κυκλικά και άρα η επανάληψη βρίσκεται στον πυρήνα της ανθρωποκεντρικής σχεδίασης της διάδρασης.

## Ιστορικό και πολιτισμικό πλαίσιο της ανθρωποκεντρικής σχεδίασης

Η ανθρωποκεντρική σχεδίαση της διάδρασης ανθρώπου-υπολογιστή δεν είναι κάτι καινούριο. Αν μάλιστα θεωρήσουμε και τις δράσεις που έχουν συμβεί έξω από την επιστημονική κοινότητα μπορούμε να δούμε ότι είναι τόσο παλιά όσο παλιά είναι η προσπάθεια κάποιων κατασκευαστών να φτιάξουν μηχανές και εργαλεία τα οποία θα βασίζονται στις δυνατότητες και δεξιότητες του ανθρώπου. Ισως το πιο ενδιαφέρον παράδειγμα από το μακρυνό παρελθόν είναι το σφυρί, το οποίο ήταν μια πέτρα στην άκρη ενός ξύλου, πράγμα που βελτίωσε πάρα πολύ την ευχρηστία της πέτρας, την οποία μέχρι τότε έπρεπε οι άνθρωποι να την χρησιμοποιήσουν κρατώντας την. Αντίστοιχα, μπορούμε να θεωρήσουμε ότι και η διαδικασία της ανθρωποκεντρικής σχεδίασης δεν είναι κάτι καινούριο αφού η δοκιμή και το σφάλμα είναι μια σχεδόν διαισθητική δραστηριότητα που συμβαίνει σε κάθε διαδικασία ανάπτυξης προϊόντος. Η διαφορά είναι ότι η περιοχή της διάδρασης ανθρώπου-υπολογιστή έχει καταγράψει μια περισσότερο συστηματική μεθοδολογία για την παραπάνω διαδικασία που μέχρι τότε συναίβαινε περισσότερο ως αυτοσχεδιασμός παρά συστηματικά.

![Η ανθρωποκεντρική σχεδίαση είναι μια προσπάθεια να γεφυρώσουμε το χάσμα ανάμεσα σε αυτό που μπορεί σχετικά εύκολα να κάνει ο άνθρωπος και σε αυτό που έχει άναγκη να κάνει](../images/ch02/Tool-need.png)

Στο πρόσφατο παρελθόν, η αρχή της ανθρωποκεντρικής σχεδίασης εντοπίζεται στην περιοχή της εργονομίας (ergonomics and human factors), η οποία έχει έμφαση στις σωματικές δυνατότητες του ανθρώπου για κίνηση. Στην περίπτωση της εργονομίας η ανθρωποκεντρική σχεδίαση έχει σημαντικό σύμμαχο την σχετικά καλώς ορισμένη διάκυμανση των μετρικών που χαρακτηρίζουν το ανθρώπινο σώμα και τις κινήσεις του. Στην πορεία, ήρθε να προστεθεί κα η περιοχή της γνωστικής επιστήμης που έχει έμφαση στις γνωστικές δυνατότητες του ανθρώπου για αντίληψη και επεξεργασία πληροφορίας. Στην περίπτωση της γνωστικής επιστήμης, αν και γίνονται επαναλληπτικά πειράματα επιβεβαίωσης είναι σίγουρα πιο δύσκολο να θεμελιωθεί μια θεωρία με βεβαιότητα αφού τις λειτουργίες της σκέψης τις αντιλαμβανομάστε έμμεσα και όχι άμεσα. Στους παραπάνω βασικούς πυλώνες (γνωστική επιστήμη και εργονομία) ήρθε να προστεθεί πιο πρόσφατα και η συναισθηματική ή αισθητική διάσταση της σχεδίασης για τον άνθρωπο, η οποία έχει τις ρίζες της στις περιοχές της γραφιστικής και των εφαρμοσμένων τεχνών. Επίσης, η καλύτερη κατανοήση της διάδρασης του χρήστη με συσκευές επεκτείνεται και στην ανθρώπινη ψυχολογία αφού στην πράξη είναι αδύνατο να διαχωρίσουμε την λογική από το συναίσθημα (π.χ., οι χρήστες μερικές φορές θεωρούν μια όμορφη διάδραση ως πιο εύχρηστη αν και μπορεί να μην είναι τουλάχιστον όταν την μετράμε με αντικειμενικά κριτήρια, όπως ο χρόνος).

![Η ανθρωποκεντρική σχεδίαση είναι μια ευρύτατη περιοχή που συνδυάζει τόσο την τεχνολογία και τις εφαρμοσμένες τέχνες, όσο καιτις ανθρωπιστικές και κοινωνικές επιστήμες.](../images/ch02/user-centered-history.jpg)

Η έμφαση της ανθρωποκεντρικής σχεδίασης δεν είναι απλά η βελτιστοποίηση αλλά κυρίως η εύρεση των ιδιοτήτων μιας σχεδίασης. Αρχικά, οι περισσότερες μελέτες έδιναν έμφαση στην ακρίβεια της μεθόδου με στόχο την βελτιστοποίηση μια λειτουργίας ή μιας σχεδίασης. Την δεκαετία του 1990, οι δοκιμές ευχρηστίας και οι ποσοτικές μέθοδοι ήταν πολύ δημοφιλείς και είχαν στόχο να βελτιστοποιήσουν τον τρόπο που λειτουργούσαν οι προδιαγραφές. Σταδιακά διαπιστώθηκε ότι σε πολλές περιπτώσεις οι κατασκευαστές αν και όντως βελτίωναν μια σχεδίαση, δεν δουλεύαν πάνω στην σχεδίαση που ήταν αποδεκτή από τους χρήστες. Την δεκαετία του 2000, σταδιακά οι κατασκευαστές της διάδρασης άρχισαν να δίνουν έμφαση στην ίδια την αποδοχή της αρχικής σχεδίασης και έτσι οι ποιοτικές μέθοδοι έγιναν περισσότερο δημοφιλείς. Στην πράξη, η κατασκευή της διάδρασης χρησιμοποιεί περισσότερο διερευνητικές τεχνικές κατά το πρώτο στάδιο της κατανόησης των αναγκών με πρωτότυπα χαμηλής πιστότητας και περνάει σε περισσότερο ποσοτικές μεθόδους μετά την κατασκευή του πρωτοτύπου υψιλής πιστότητας κατά την φάση της αξιολόγησης με χρήστες.

![Στο λογισμικό διάδρασης η έννοια της έκδοσης βήτα (beta) έχει χάσει την αρχική της σημασία, με πιο χαρακτηριστικό παράδειγμα το Google Mail, το οποίο έφερε την ετικέτα βήτα για περισσότερο από πέντε χρόνια και ενώ είχε ήδη περισσότερα από εκατό εκατομύρια χρήστες](../images/ch02/gmail-beta.png)

Υπάρχουν διάφορες τεχνικές κατασκευής πρωτοτύπου ανάλογα με το στάδιο ανάπτυξης και το είδος ενός νέου προϊόντος.  Τα τμήματα έρευνας και ανάπτυξης εντοπίζουν νέες ανάγκες, κατασκευάζουν πρωτότυπα, και κάνουν δοκιμές με τους χρήστες, πριν καταλλήξουν στο τελικό προιόν. Η κατασκευή πρωτοτύπου είναι μια ενέργεια που κάνουν όλες οι εταιρείες αλλά διαφέρει ανάλογα με το είδος του προϊόντος και την οργάνωση της εταιρείας. Για παράδειγμα μια μεγάλη εταιρεία συνήθως έχει σαφώς ορισμένες διαδικασίες κατασκευής πρωτοτύπων που καθορίζουν τον αριθμό των πρωτοτύπων που φτιάχνονται για κάθε έκδοση του προϊόντος, καθώς και τις προδιαγραφές του, ενώ οι μικρές καινοτομικές εταιρείες χρησιμοποιούν το ίδιο το πρωτότυπο ως προδιαγραφές. Ακόμη, μπορεί να υπάρχουν διαφορές στα εργαλεία και υλικά που χρησιμοποιούνται για την κατασκευή του πρωτοτύπου ανάλογα με το είδος του προϊόντος. Για παράδειγμα, στην αυτοκινητοβιομηχανία ξεκινάνε με σχεδιαγράμματα, συνεχίζουν με σχέδια 3Δ στον υπολογιστή και καταλήγουν στην κατασκευή απτών πρωτοτύπων. Στην κατασκευή έξυπνων κινητών τηλεφώνων χρησιμοποιούν όλες αυτές τις τεχνικές ανάλογα με το στάδιο ανάπτυξης του προϊόντος. Ειδικά στην περίπτωση της κατασκευής λογισμικού διάδρασης η διάκριση ανάμεσα στο πρωτότυπο και στο τελικό προϊόν είναι πολλές φορές δυσδιάκριτη αφού πολλά από τα πρωτότυπα γίνονται προϊόντα, ενώ τα προϊόντα με την σειρά τους αποτελούν πρωτότυπα για την επόμενη έκδοση του προϊόντος.

## Εντοπισμός των αναγκών

Για να μπορέσουμε να κατανοήσουμε την διάδραση ανθρώπου-υπολογιστή θα πρέπει να κατανοήσουμε πρώτα τις ιδιότητες του ανθρώπου καθώς και αυτές του υπολογιστή. Η κατασκευή ενός διαδραστικού συστήματος υπολογισμού βασίζεται σε προδιαγραφές που εκφράζουν τις ανάγκες που εξυπηρετεί. Με την σειρά τους αυτές οι ανάγκες καταγράφονται αναφορικά με τις δεξιότητες του ανθρώπου, του υπολογιστή, καθώς και αναφορικά με τις ιδιότητες της μεταξύ τους διάδρασης.

Η σχεδίαση της διάδρασης λοιπόν δεν είναι η σχεδίαση της εμφάνισης και των λειτουργιών μιας συσκευής ή ενός συστήματος συσκευών και υπηρεσιών αλλά κάτι συνολικότερο, το οποίο λαμβάνει υπ’ όψιν του τον τρόπο που οι άνθρωποι σκέφτονται και επιτελούν τις εργασίες τους. Επίσης, οι συσκευές που χρησιμοποιούν οι άνθρωποι είναι κάτι περισσότερο από τα συστήματα εισόδου και εξόδου, οπότε η σχεδίαση πρέπει να εξετάσει ένα ολόκληρο οικοσύστημα το οποίο αποτελείται από τεκμηρίωση, υποστήριξη, εκπαίδευση, και διαδικασίες. Επομένως, υπάρχουν περιπτώσεις όπου η μελέτη της συνολικής υπάρχουσας κατάστασης μπορεί να δείξει ότι δεν απαιτείται κάποιο νέο τεχνολογικό σύστημα, αλλά απλά μια αναδιάταξη ή βελτίωση των επιμέρους τμημάτων αυτού του οικοσυστήματος. Για αυτόν τον λόγο, θεωρείται σκόπιμο να θεωρήσουμε ότι δεν σχεδιάζουμε απλά την διάδραση με μια συσκευή ή ένα σύστημα, αλλά κάτι ευρύτερο, δηλαδή μια παρέμβαση στον τρόπο που ένας οι περισσότεροι άνθρωποι εκτελούν διαδικασίες, είτε αυτές είναι εργασιακές, είτε ψυχαγωγικές. Σε αυτό το πλαίσιο, η ερώτηση που θα μας απασχολήσει σε αυτό το κεφάλαιο είναι: “τι είναι η σχεδίαση της διάδρασης, ως διαδικασία?”

### Σχεδιαστικές οδηγίες και κανόνες

Ο στόχος της σχεδίασης διαδραστικών συστημάτων είναι η μεγιστοποίηση της ευχρηστίας τους. Σε αυτήν την ενότητα θα μελετήσουμε κανόνες σχεδίασης που βασίζονται σε προηγούμενη θεωρία ή/και εμπειρία. Υπάρχει μια σειρά κανόνων σχεδίασης οι οποίοι μπορούν να μας βοηθήσουν στον καθορισμό εύχρηστων διαδραστικών συστημάτων, συμπεριλαμβανομένων αφηρημένων βασικών αρχών, οδηγιών και άλλων ζητημάτων σχεδίασης.

Οι σχεδιαστικές οδηγίες (design guidelines) είναι συλλογές συμβουλών για τους σχεδιαστές διεπαφών χρήστη οι οποίες είναι απαραίτητες, προκειμένου να εξασφαλιστεί ότι το τελικό προϊόν θα είναι φιλικό προς το χρήστη. Αρκετά βιβλία και τεχνικές αναφορές περιέχουν μεγάλους καταλόγους από σχεδιαστικές οδηγίες. Αυτές διαιρούνται σε υποκατηγορίες με πιο εξειδικευμένες οδηγίες σχεδίασης. Οι περισσότερες έρευνες και προτάσεις που έχουν γίνει πάνω στις σχεδιαστικές οδηγίες αφορούν τα "κλασικά" συστήματα υπολογιστών (επιτραπέζιος, κινητός υπολογιστής) που χρησιμοποιούνται σε ευρεία κλίμακα. Όμως η ραγδαία ανάπτυξη του διάχυτου υπολογισμού τα τελευταία χρόνια, προκάλεσε μια έκρηξη στη ζήτηση αντίστοιχων συσκευών.

Όπως αναφέρθηκε και παραπάνω οι σχεδιαστικές οδηγίες για τις συσκευές διάχυτου υπολογισμού βρίσκονται σε πρώιμο στάδιο. Η πρόταση μας για να αναπτύξουμε ένα ολοκληρωμένο σύνολο σχεδιαστικών οδηγιών για μια νέα HMI είναι να ακολουθείται μια διαδικασία τριών βημάτων: Καταρχάς αξιολόγηση μιας πολύ απλής αρχικής σχεδίασης ενός τέτοιου συστήματος, έτσι ώστε να "αναδυθούν" τα προβλήματα που υπάρχουν. Στη συνέχεια ορισμός συγκεκριμένων design guidelines που θα βοηθήσουν να ξεπεράσουμε τα προβλήματα που εντοπίστηκαν προηγουμένως. Τέλος επανασχεδιασμός του συστήματος βασισμένος στο προηγούμενο σύνολο οδηγιών. Ιδανικά θα πρέπει να ακολουθήσει έλεγχος με πραγματικούς χρήστες για να καθοριστεί πόσο χρήσιμες είναι εν τέλει οι guidelines στην επίλυση των αρχικών προβλημάτων.



### Τεχνικές κατανόησης των αναγκών

εθνογραφία, παρατήρηση, σύγκριση και ανταγωνισμός, πολιτισμική διερεύνηση, έμπνευση και αυτοσχεδιασμός

Ανάμεσα στις πιο δημοφιλείς τεχνικές κατανόησης του χρήστη μπορούμε να ξεχωρίσουμε την εθνογραφία, η οποία ξεκίνησε από τις μελέτες των ανθρωπολόγων και προσαρμόστηκε στην σχεδίαση της διάδρασης. Εν συντομία, όπως οι ανθρωπολόγοι ενσωματώνουν τους εαυτούς τους στην καθημερινότητα πολύ διαφορετικών πολιτισμών, έτσι και οι σχεδιαστές των νέων διάχυτων Η/Υ, θα πρέπει είτε οι ίδιοι, είτε μέσω άλλων ειδικευμένων για αυτόν το σκοπό ερευνητών, να μπουν στην ρευστή καθημερινότητα των ανθρώπων για τους οποίους καλούνται να σχεδιάσουν νέα συστήματα διάδρασης, τα οποία μπορεί απλά να διευκολύνουν, να επαυξάνουν ακόμη και να αλλάζουν ριζικά τον τρόπο που ένας χρήστης ή ακόμη δυσκολότερα μια ομάδα ανθρώπων σκέφτονται, αποφασίζουν και δρουν σε ένα κόσμο που γίνεται αντιληπτός αλλά και επηρεάζεται από διάχυτους υπολογιστές. Αν και η εθνογραφική μέθοδος είναι μια δημοφιλής επιλογή στην σχεδίαση νέων συστημάτων, μοιράζεται αρκετές τεχνικές (π.χ. παρατήρηση) με άλλες μεθόδους, οπότε η βέλτιστη κατανόηση και χρήση της προϋποθέτει και την γνώση των συμπληρωματικών και πολλές φορές επικαλυπτόμενων μεθόδων (π.χ., συνεντεύξεις, ομάδες εστίασης, πολιτιστική διερεύνηση, κ.τ.λ.).

![Η τεχνική της πολιτισμικής διερευνήσεις βασίζεται σε απλά αντικείμενα καθημερινής χρήσης (π.χ., φωτογραφική μηχανή, ημερολόγιο, σημειώσεις, κτλ) που μπορούν εύκολα να ενσωματώσουν στην ζωή τους άνθρωποι που συμμετέχουν στις αντίστοιχες έρευνες](../images/ch02/probes.jpeg)

Η πολιτισμική διερεύνηση είναι από τις πιο απλές και δημοφιλείς τεχνικές για την καταγραφή της συμπεριφοράς που έχουν οι χρήστες και την έμμεση αποκάλυψη των αναγκών τους. Η πολιτισμική διερεύνηση βασίζεται στην αποστολή ενός φακέλου με αντικείμενα καθημερινής χρήσης, τα οποία έχουν απλές οδηγίες για τους χρήστες. Για παράδειγμα, ένας φάκελος πολιτισμικής διερεύνησης στα τέλη της δεκαετίας του 1990 συνήθως περιείχε μια φωτογραφική μηχανή μιας χρήσης, καθώς και την παρότρυνση να βγάλουν φωτογραφία κάποιο αγαπημένο αντικείμενο ή δραστηριότητα. Εκτός από την φωτογραφική μηχανή, ένα ακόμη δημοφιλές αντικείμενο είναι το ημερολόγιο, το οποίο ο χρήστης συμπληρώνει αναφορικά με τις δραστηριότητες του, όπως εκπομπές στην τηλεόραση και συναντήσεις με φίλους. Στο τέλος της χρονικής περιόδου ο φάκελος της πολιτισμικής διερεύνησης αποστέλεται στους ερευνητές, οι οποίοι χρησιμοποιούν τα περιεχόμενα του φακέλου (φωτογραφίες, αυτοκόλητα post-it, κτλ) στον χώρο σχεδίασης ώστε να μπουν καλύτερα στο κόσμο του χρήστη. Αν και τα περιεχόμενα του συμπληρωμένου φακέλου πολιτισμικής διερεύνησης δεν δείχνουν σχεδόν ποτέ σε κάποιες προδιαγραφές, το νόημα βρίσκεται περισσότερο στην καλύτερη εμβύθηση της ομάδας σχεδίασης στο κόσμο του χρήστη, έτσι ώστε τελικά οι προδιαγραφές που θα καθοριστούν να είναι συμβατές με το αντίστοιχο πλαίσιο χρήσης του προϊόντος.

![Η ανάλυση των αντικειμένων που επιστρέφουν οι χρήστες σε ένα φάκελο πολιτισμικής διερεύνησης δεν έχει σκοπό τον απευθείας καθορισμό των αναγκών τους, αλλά την δημιουργία ενός πλαισίου ώστε οι σχεδιαστές να δημιουργήσουν προδιαγραφές συμβατές με τον κόσμο που κινείται ο χρήστης](../images/ch02/probes-analysis.jpg)

Εκτός από την τεχνική της πολιτισμικής διερεύνησης (cultural probes) που μελετήσαμε παραπάνω, άλλη μια τεχνική που είναι απλή, αποτελεσματική, και δημοφιλής για την κατανόηση των ανθρώπινων αναγκών είναι ο καθορισμός αντιπροσωπευτικών χρηστών (personas). Η τεχνική αυτή βασίζεται στην περιγραφή των ιδιοτήτων ενός χρήστη, όπως είναι τα δημογραφικά, οι προτιμήσεις, και οι συνήθειες του. Οι αντιπροσωπευτικοί χρήστες που παρουσιάνται στα personas μπορεί να είναι υπαρκτά πρόσωπα, αλλά μπορεί να είναι και φανταστικά πρόσωπα, τα οποία όμοιως ανταποκρίντονται σε κάποιες κατηγορίες χρήστη της εφαρμογής που αναπτύσουμε. Τα personas κατασκευάζονται σε συνεργασία με τους τελικούς χρήστες της εφαρμογής και με δεδομένα που μαζεύονται από ερωτηματολόγια και συνεντεύξεις. Τα personas χρησιμοποιούνται από την ομάδα ανάπτυξης σε συνδυασμό με την τεχνική του αφηγηματικού σεναρίου που θα δούμε στην επόμενη ενότητα της κατασκευής πρωτοτύπου χαμηλής πιστότητας. Για την ακρίβεια, τα personas είναι συνήθως οι πρωταγωνιστές ή σημαντικοί ρόλοι στα σενάρια που περιγράφουν την διάδραση ανάμεσα στους χρήστες και στους υπολογιστές.

![Η περιγραφή αντιπροσωπευτικών χρηστών (personas) επιτρέπει στους σχεδιαστές να μπουν στην θέση των χρηστών και σε συνδυασμό με τα τεκμήρια από την τεχνική της πολιτισμικής διερεύνησης δίνει μια εικόνα για τους χρήστες και τον κόσμο τους](../images/ch02/personas.png)

Πέρα από τις παραπάνω συστηματικές προσεγγίσεις για την κατανόηση των αναγκών του χρήστη, υπάρχουν και περισσότερο δημιουργικές απόψεις, οι οποίες βασίζονται στον αυτοσχεδιασμό και στην έμπνευση. Για παράδειγμα, για αρκετές από της συσκευές διάδρασης της Apple δεν έχει γίνει συστηματική έρευνα των αναγκών του χρήστη, αλλά έχει χρησιμοποιηθεί η έμπνευση, η διαίσθηση, και η δημιουργικότητα της ομάδας σχεδίασης και της διοίκησης. Τόσο ο σχεδιασμός του iPod, όσο και ο σχεδιασμός του iPhone, έχουν στοιχεία διάδρασης που μέχρι τότε δεν είχαν εμφανιστεί σε κάποιο άλλο εμπορικό προϊόν, αλλά μπήκαν σε αυτά τα προϊόντα γιατί ο κατασκευαστής πίστευε ότι αυτό είναι που έχουν ανάγκη οι χρήστες. Είναι φανερό ότι μια τέτοια προσέγκιση έχει πολύ μεγάλο ρίσκο αποτυχίας, ενώ απαιτεί και μεγάλα αποθέματα αυτοπεποίθησης, αλλά αν πετύχει τότε το αποτέλεσμα είναι ο νικητής να βρίσκεται πολύ μπροστά από τους ανταγωνιστές, οι οποίοι είναι αναγκασμένοι να επαναπροσδιορίσουν τις κατηγορίες προϊότων που προσφέρουν, αφού οι ανάγκες των χρήστων δεν είναι πλέον ίδιες. Ειναι χαρακτηριστικό ότι ο αρχικός σχεδιαστής γραφικών στην εταιρεία Google, ανέφερε ότι ένας από τους λόγους της παραίτησης του ήταν ότι η κυρίαρχη κουλτούρα της τεχνοκρατικής αντίληψης της εταιρείας είχε φτάσει στο σημείο να κάνουν δοκιμές για αν το πάχος μια γραμμής θα έπρεπε να είναι δύο ή τέσσερα εινοστοιχεία.

## Κατασκευή πρωτοτύπου

Σε αυτό το μέρος περιγράφουμε με περισσότερη λεπτομέρεια την διαδικασία, τις τεχνικές και τα εργαλεία για την κατασκευή πρωτοτύπων διάδρασης με συσκευές χρήστη. Κάθε τεχνική παράγει ένα πρωτότυπο διαφορετικής πιστότητας και όσο μεγαλύτερη είναι η απαιτούμενη λειτουργικότητα του πρωτοτύπου τόσο περισσότερο χρόνο θέλουμε για το φτιάξουμε ή για να το αλλάξουμε. Επομένως, η επιλογή του αναγκαίου βαθμού πιστότητας του πρωτοτύπου και ο καθορισμός της κατάλληλης τεχνικής κατασκευής του είναι πολύ σημαντικός και περιγράφεται σε αυτήν την ενότητα.

![Η κατασκευή πρωτοτύπου περιλαμβάνει πολλά διαφορετικά επίπεδα και τεχνικές όπως φαίνεται και στο σχήμα, αν και τα επίπεδα αυτά έχουν σαφώς επικαλύψεις και οι διαχωριστηκές γραμμές δεν είναι πάντα τόσο σαφείς κατά την μετάβαση από το ένα στάδιο στο επόμενο.](../images/ch02/prototype-levels.png)



### Χαμηλή και υψηλή πιστότητα, τεχνικές και εργαλεία, σενάριο, ενδεικτικές οθόνες

Αν και υπάρχουν πάρα πολλές τεχνικές και μεθοδολογίες, και ακόμη περισσότερα εργαλεία και δομές για τον σχεδιασμό της διάδρασης με συσκευές χρήστη, αν έπρεπε να τα συνοψίσουμε όλα σε μια πρόταση θα λέγαμε ότι αυτή είναι η επαναληπτική κατασκευή ενός πρωτοτύπου σταδιακά μεγαλύτερης πιστότητας μέχρι να φτάσουμε στις εκδόσεις άλφα του τελικού προϊόντος. Αυτή η επανατοποθέτηση του προβλήματος της διαδικασίας κατασκευής μας επιτρέπει να στρέψουμε την προσοχή μας στην φύση και στον ρόλο του πρωτοτύπου. Η διαδικασία κατασκευής του πρωτοτύπου είναι χρήσιμη ως μηχανισμός κατανόησης της διάδρασης που θέλουμε να υλοποιήσουμε, ενώ όταν το πρωτότυπο είναι σε μια πρώτη ικανοποιητική μορφή τότε το ίδιο το πρωτότυπο μπορεί να χρησιμοποιηθεί για δοκιμές με τους τελικούς χρήστες ή ακόμη και να χρησιμοποιηθεί ώς αρχική έκδοση (π.χ., έκδοση άλφα, βήτα, από την ορολογία της τεχνολογίας λογισμικού). Αυτή η προσέγγιση είναι γνωστή στην βιβλιογραφία και ως το πρωτότυπο ως προδιαγραφές, δηλαδή αντί να ετοιμάσουμε ένα λεπτομερές συμβόλαιο που θα περιγράφει με λέξεις και διαγράμματα το αποτέλεσμα, έχουμε το ίδιο το αποτέλεσμα (εν τη γεννέσι του) ως προδιαγραφές. Αυτό είναι μια σχετικά απλή ιδέα που φέρνει σε μεγάλη αντίθεση την περιοχή του σχεδιασμού της διάδρασης με συσκευές χρήστη με άλλες συγγενείς περιοχές της επιστήμης του μηχανικού, ακόμη και με τις γονικές περιοχές της τεχνολογίας λογισμικού, και επιβεβαιώνει τον κεντρικό ισχυρισμό αυτού του βιβλίου ότι ο σχεδιασμός της διάδρασης με συσκευές χρήστη είναι μια νέα περιοχή που ναι μεν έχει αρκετές ομοιότητες με άλλες συγγενείς, αλλά τελικά έχει και τόσες πολλές διαφορές που απαιτούν ουσιαστικά διαφορετική αντιμετώπιση.

![Ισως το πιο διάσημο πρωτότυπο χαμηλής πιστότητας να είναι το σχεδιάγραμμα της γραφικής επιφάνειας εργασίας που έγινε σε μια χαρτοπετσέτα από τους ερευνητές του Xerox PARC](../images/ch02/office-schematic.png)

Το πρωτότυπο θα πρέπει να είναι σε διαδραστική μορφή για να είναι πραγματικά χρήσιμο σε δοκιμές από τους χρήστες, διαφορετικά είναι σκόπιμο να το χαρακτηρίσουμε απλά ως ένα αρχικό προσχέδιο. Τα αρχικά προσχέδια είναι και αυτά πολύ χρήσιμα για την καλύτερη κατανόηση της διάδρασης και κυρίως για την επικοινωνία με άλλα μέλη της ομάδας σχεδίασης και ανάπτυξης. Τα αρχικά προσχέδια συνήθως μπορούν να έχουν την μορφή του αφηγηματικού σεναρίου, των σχεδιαγραμμάτων, και των ενδεικτικών οθονών, αλλά υπάρχουν και άλλες επιλογές όπως το κόμικ (storyboard), το βίντεο, οι διαδραστικές διαφάνειες, και πολλά άλλα εξειδικευμένα εργαλεία κατασκευής προσχεδίου για το πρωτότυπο. Τα προσχέδια και τα πρωτότυπα κάθε άλλο παρά δεν είναι κάτι καινούριο στην περιοχή των μηχανικών. Για παράδειγμα, οι αρχιτέκτονες μηχανικοί ξεκινάνε την σχεδίαση στο χαρτί, γιατί αυτός είναι ο πιο γρήγορος τρόπος αναπαράστασης μια ιδέας και επίσης βοηθάει και στην σχεδιαστική σκέψη. Αντίστοιχα, ο σχεδιασμός της διάδρασης είναι σκόπιμο να ξεκινήσει από ένα σύντομο αφηγηματικό σενάριο, το οποίο θα πρέπει να συνοδεύεται και από μερικά σχεδιαγράμματα ή ενδεικτικές οθόνες. Αν και υπάρχουν ομοιότητες με τους αρχιτέκτονες μηχανικούς, υπάρχουν και σημαντικές διαφορές, γιατί το αποτέλεσμα της σχεδίασης της διάδρασης δεν είναι κάτι στέρεο και σταθερό, αλλά είναι κάτι ρευστό που αλλάζει συνέχεια ανάλογα με την χρήση. Επομένως, τόσο τα προσχέδια όσο και τα πρωτότυπα θα πρέπει να αντικατοπτρίζουν αυτήν την κίνηση, κάτι που δύσκολα μπορεί να γίνει με το χαρτί ή τις απλές εικόνες, παρά μόνο με αφήγηση σε εικόνες (storyboard) ή βίντεο. Για αυτό στα προσχέδια της σχεδίασης της διάδρασης θέλουμε να έχουμε τουλάχιστον ένα σενάριο και ενδεικτικές οθόνες ώστε να μπορεί ο σχεδιαστής και οι άλλοι ρόλοι να φανταστούν το τελικό προϊόν. Ιδανικά όμως στα πρωτότυπα χαμηλής πιστότητας θέλουμε να φτάσουμε μέχρι την αφήγηση με εικόνες ή/και βίντεο, πριν περάσουμε στο επόμενο στάδιο που είναι η συγγραφή κώδικα και η προσομοίωση της διάδρασης με την συσκευή χρήστη στην οθόνη του επιτραπέζιου ΗΥ ανάπτυξης.

![Ανάλογα με την φάση σχεδίασης και ανάπτυξης υπάρχουν διαφορετικά είδη πρωτοτύπου που μπορούμε να κατασκευάσουμε τα οποία μπορούμε να οργανώσουμε ανάλογα με την πιστότητα που έχουν αναφορικά με την λειτουργικότητα τους από την πλευρά της διάδρασης με τον χρήστη](../images/ch02/prototype-lifecycle.png)


Οι διαφορές στην κατασκευή του πρωτοτύπου με τους αρχιτέκτονες δεν συνεχίζονται στην περίπτωση της μακέτας. Ενώ η μακέτα είναι για τους αρχιτέκτονες μηχανικούς ένα προχωρημένο πρωτότυπο που αναπαριστά στον πραγματικό χώρο, έστω και σε μικρό μέγεθος, το τελικό προϊόν, στην περίπτωση της σχεδίασης της διάδρασης, ένα διαδραστικό πρωτότυπο είναι πολλές φορές το ίδιο το τελικό το προϊόν. Η μεγαλύτερη διαφορά όμως σε σχέση με τους αρχιτέκτονες μηχανικούς και τις συγγενείς επιστήμες του μηχανικού είναι ότι ένα διαδραστικό πρωτότυπο και φυσικά το τελικό προϊόν δεν είναι καθόλου διακριτά στάδια στην διαδικασίας σχεδίασης, παραγωγής, και βελτίωσης. Για παράδειγμα, η πρώτη εμπορική έκδοση του δημοφιλούς Apple iPhone δεν είχε εφαρμογές από την πλευρά εξωτερικών παραγωγών, αλλά μόνο τις επίσημες της εταιρείες. Ηταν αυτό το τελικό προϊόν ή ένα προχωρημένο πρωτότυπο? Από την πλευρά του υλικού η συσκευή μπορεί να βελτιώθηκε σταδιακά, όμως από την πλευρά του λογισμικού η δυνατότητα να μπαίνουν νέες εφαρμογές ήταν ουσιαστικά ένα νέο προϊόν, άρα δεν θα μπορούσαμε να κατατάξουμε το πρώτο εμπορικό iPhone ως ένα προχωρημένο διαδραστικό πρωτότυπο των σύγχρονων iPhone, τα οποία δεν έχουν πάψει να εξελίσσονται, σε συνδυασμό τόσο με το λογισμικό που προστείθεται αλλά και κυρίως με νέο εξωτερικό υλικό, όπως αυτό που διευκολύνει σημαντικές ανθρώπινες δραστηριότητες που έχουν να κάνουν με τις οικονομικές συναλλαγές, την υγεία, την δημιουργία, και την διασκέδαση.


### Κατασκευή πρωτότυπου υψηλής πιστότητας

Η κατασκευή πρωτοτύπων για τον προγραμματισμό της διάδρασης σε συσκευές πέρα από τον επιτραπέζιο υπολογιστή είναι μια πρόκληση, η οποία είναι περισσότερο πολύπλοκη από την κατασκευή πρωτοτύπου για άλλες περιπτώσεις. Για παράδειγμα, η κατασκευή του πρωτοτύπου για μια εφαρμογή που θα εκτελεστεί σε ένα επιτραπέζιο ΗΥ δεν απαιτεί τίποτα περισσότερο από τον ίδιο τον επιτραπέζιο ΗΥ ανάπτυξης, γιατί και ο τελικός προορισμός της εφαρμογής θα είναι σε ένα παρόμοιο υλικό και η διάδραση με τον χρήστη θα γίνεται με τις ίδιες συσκευές εισόδου, δηλαδή το πληκτρολόγιο και το ποντίκι. Το ίδιο ισχύει και για την κατασκευή ενός πρωτοτύπου για ένα νέο ποντίκι για τον επιτραπέζιο ΗΥ. Με δεδομένη την εργονομία του χεριού και το πλαίσιο χρήσης του ποντικιού που είναι η μετακίνηση του δείκτη στην οθόνη και η επιλογή με ένα κουμπί, ο σχεδιαστής έχει αρκετά σημεία αναφοράς στα οποία μπορεί να βασιστεί.

Αντίθετα η κατασκευή του πρωτοτύπου για μια συσκευή διάδρασης χρήστη με κινητό ή διάχυτο ΗΥ είναι μια πρόκληση γιατί απαιτεί την συνεργασία λογισμικού με την κατασκευή ειδικού υλικού διάδρασης με τον χρήστη. Καθώς ο διάχυτος υπολογισμός θα φέρνει περισσότερες συσκευές χρήστη σε περισσότερες πτυχές της ζωής μας, η ανάγκη για κατασκευή (και αξιολόγηση με τους χρήστες) πρωτοτύπων υψηλής πιστότητας που συνδυάζουν υλικό με λογισμικό αυξάνεται. Για αυτό τον σκοπό οι σχεδιαστές της διάδρασης έχουν αναπτύξει μια τεχνική που συνδυάζει ειδικά φτιαγμένο υλικό διάδρασης με τον χρήστη με λογισμικό που εκτελείται σε επιτραπέζιο ή κινητό ΗΥ, για τους οποίους οι προγραμματιστές μπορούν να χρησιμοποιήσουν τα διαθέσιμα εργαλεία ανάπτυξης. Η τεχνική αυτήν δεν έρχεται να αντικαταστήσει τις τεχνικές κατασκευής πρωτοτύπου χαμηλής πιστότητας που μελετήσαμε στα προηγούμενα, αλλά έρχεται να προστεθεί ως ένα ακόμη βήμα στον επαναληπτικό κύκλο του προγραμματισμού της διάδρασης.

![Το Buck επιτρέπει την πειστική αξιολόγηση με χρήστες, γιατί οι χρήστες έχουν στα χέρια τους υλικό που μοιάζει πολύ με την τελική συσκευή, ενώ το λογισμικό τρέχει στον επιτραπέζιο ΗΥ, στον οποίο είναι σχετικά εύκολο να κάνουμε τον προγραμματισμό της διάδρασης.](../images/ch02/buck-prototype.png)

Ο σκοπός της κατασκεής πρωτοτύπου υψηλής πιστότητας είναι να τα αξιολογήσουμε με χρήστες σε εργαστηριακό περιβάλλον ή ακόμη και σε μέλετη στο πεδίο. Τα πρωτότυπα χαμηλής πιστότητας (π.χ., σενάριο, σχεδιάγραμμα, ενδεικτικές οθόνες) είναι κατάλληλα περισσότερο για την οπτικοποίηση και επεξεργασία αρχικών ιδεών από τους σχεδιαστές και τους συνεργάτες τους. Πράγματι, τα πρωτότυπα χαμηλής πιστότητας είναι χρήσιμα για την γρήγορη και ανεπίσημη επικοινωνία μεταξύ των μελών μιας ομάδας σχεδίασης και ανάπτυξης, αφού οι λέξεις δεν είναι σχεδόν ποτέ αρκετές για να περιγράψουν το φαινόμενο της διάδρασης. Οταν όμως ο σκοπός είναι να κατανοήσουμε καλύτερα και κυρίως να αξιολογήσουμε ένα πρωτότυπο για διάδραση με χρήστες τότε θα πρέπει να έχουμε μεγαλύτερη πιστότητα στην λειτουργία ώστε να έχουν νόημα και οι αντιδράσεις των χρηστών που θα καταγραφούν και θα αναλυθούν. Για αυτόν τον σκοπό, γίνεται η κατασκευή του Buck, το οποίο αποτελείται από δύο βασικά τμήματα: 1) Το λογισμικό που εκτελείται σε έναν επιτραπέζιο ΗΥ και 2) το υλικό διάδρασης της συσκευής με τον χρήστη, το οποίο είναι συνδεδεμένο ενσύρματα με τον επιτραπέζιο υπολογιστή ώστε να μεταφέρει σε αυτόν για επεξεργασία την είσοδο από τον χρήστη.

![Το πρωτότυπο υψηλής πιστότητας για μια ψηφιακή φωτογραφική μηχανή της Kodak](../images/ch02/kodak-hifi.png)

Η κατασκευή πρωτοτύπου υψηλής πιστότητας τύπου Buck έχει επίσης χρησιμοποιηθεί και από αλλες εταιρείες για προϊόντα που συνδυάζουν το υλικό με το λογισμικό. Για παράδειγμα η Kodak το χρησιμοποιήσε για να φτιάξει το πρωτότυπο για ψηφιακές κάμερες. Σε αυτήν την περίπτωση εκτός από την κατασκευή του υλικού διάδρασης με τον χρήστη είχαμε και την ενσωμάτωση μιας μικρής οθόνης μέσα στο υλικό. Πάντως, το λογισμικό δεν εκτελείται στην ίδια την συσκευή, αλλά στον επιτραπέζιο ΗΥ, με τον οποίο επικοινωνεί μέσω καλωδίου και διεπαφής που φροντίζει για την μετατροπή των ενεργειών στην συσκευή του χρήστη σε μορφή κατανοητή από το λογισμικού του επιτραπέζιου ΗΥ. Και στις δύο περιπτώσεις έχουμε ένα πρωτότυπο διάδρασης που λίγο μοιάζει με το τελικό προϊόν, όμως εξυπηρετεί τον σκοπό της αξιολόγησης βασικών λειτουργιών από τους χρήστες. Τέλος, αξίζει να παρατηρήσουμε ότι ακόμη και στην κατηγορία των πρωτοτύπων υψηλής πιστότητας υπάρχει μια επιμέρους κλίμακα πιστότητας με κάποια πρωτότυπα να είναι περισσότερο κοντά στο τελικό προϊόν από κάποια άλλα.


## Δοκιμές με χρήστες και επανάληψη

Σε αυτό το μέρος θα εξετάσουμε το κρισιμότερο χαρακτηριστικό ενός διαδραστικού συστήματος, την χρήση του, από την πλευρά του ανθρώπου. Η κατασκευή της διάδρασης αφορά στη δημιουργία επεμβάσεων σε συχνά πολύπλοκες καταστάσεις όπου εμπλέκονται τόσο άνθρωποι όσο και ετερόκλητες τεχνολογίες, συμπεριλαμβανομένου του λογισμικού για επιτραπέζιο Η/Υ, του Web, των κινητών, και των διάχυτων συσκευών. Η πολυπλοκότητα συνήθως σημαίνει ότι κάτι μπορεί να μην γίνει σωστά με την πρώτη προσπάθεια, αφού η εισαγωγή μιας νέας διάδρασης θα δημιουργήσει αλλαγές σε ένα ευρύτερο τεχνολογικό και κοινωνικό σύστημα. Συνεπώς, χρειαζόμαστε επαναληπτικές διαδικασίες και πρωτότυπα για δοκιμή και αξιολόγηση. Η θεωρία (π.χ., δυνατότητες ανθρώπου και ιδιότητες συσκευών) και τα μοντέλα από την βιβλιογραφία (π.χ., κανόνες και πρότυπα σχεδίασης) μπορούν να βοηθήσουν παρέχοντας ένα καλό σημείο εκκίνησης, αλλά η σχεδίαση δεν θα είναι ολοκληρωμένη αν δεν γίνει και αξιολόγηση, η οποία είναι το αντικείμενο αυτής της ενότητας.

Το τμήμα αυτό είναι από τα σημαντικότερα από πρακτικής άποψης, καθώς δίνει συγκεκριμένες κατευθύνσεις του πώς τελικά αξιολογείται συστηματικά ένα προϊόν προγραμματισμού της διάδρασης που απευθύνεται σε ανθρώπους. Το πρώτο και σημαντικότερο βήμα στην αξιολόγηση με χρήστες, με την προϋπόθεση ότι έχουμε ήδη ένα λειτουργικό πρωτότυπο υψιλής πιστότητας, είναι η πιλοτική δοκιμή. Επίσης, οι κανόνες σχεδίασης μπορούν να χρησιμοποιηθούν από ειδικούς, εκτός από την δημιουργία πρωτοτύπου, και στην αξιολόγηση ενός συστήματος διάδρασης και στην βελτίωση του. Ακόμη υπάρχουν οι πειραματικές και εργαστηριακές μεθοδολογίες αξιολόγησης διαδραστικών εφαρμογών. Ιδιαίτερο ενδιαφέρον παρουσιάζουν οι μέθοδοι αξιολόγησης στο πεδίο, καθώς χρησιμοποιούνται ευρύτατα από ερευνητές και επαγγελματίες του χώρου. Τέλος, σε κάθε περίπτωση αξιολόγησης το πιο σημαντικό είναι να συλλέγουμε δεδομένα διαφορετικού είδους (π.χ., φυσιομετρικά, συμπεριφορά, άποψη) καθώς και να γίνονται επαναλληπτικές πιλοτικές αξιολογήσεις με λίγους χρήστες πριν προχωρήσουμε στην τελική αξιολόγηση με περισσότερους χρήστες.

### Πείραμα, μελέτη στο πεδίο και συλλογή δεδομένων

Η αξιολόγηση της διάδρασης με μια μικρή ομάδα χρηστών είναι η πιο δημοφιλής τεχνική αξιολόγησης. Κατά την φάση της ανάπτυξης, ακόμη και πέντε χρήστες είναι αρκετοί για να γίνει μια αξιολόγηση της διάδρασης. Ειδικά στα πρώτα στάδια της ανάπτυξης όταν η ομάδα κατασκευής προσπαθεί να κατανοήσει τις ανάγκες των χρηστών και τους τρόπους που μια νέα διάδραση επηρεάζει τις δραστηριότητες τους η έμφαση της αξιολόγησης βρίσκεται περισσότερο στις ποιοτικές διαστάσεις της αξιολόγησης παρά στις ποσοτικές. Σε αυτές τις περιπτώσεις, ο μικρός αριθμός χρηστών συνοδεύεται και από περισσότερά ερωτήματα που έχουμε και θέλουμε να εξερευνήσουμε με την συμμετοχή των χρηστών. Ετσι, η συλλογή των δεδομένων βασίζεται περισσότερο στην παρατήρηση και στις αδόμητες συνεντεύξεις με τους χρήστες.


![Η παρατήρηση της δραστηριότητας του χρήστη κατά την διάδραση με τον υπολογιστή είναι η πιο δημοφιλής και απλή τεχνική αξιολόγησης μιας νέας εφαρμογής ή συσκευής](../images/ch02/usability-observation.png)

Οταν βρισκόμαστε στα τελικά στάδια της ανάπτυξης ή όταν κάνουμε μόνο μικρές μετατροπές σε ένα σύστημα διάδρασης που υπάρχει ήδη τότε είναι περισσότερο σκόπιμο να χρησιμοποιήσουμε ένα εργαστηριακό πείραμα ή ακόμη και σε μια μελέτη στο πεδίο με περισσότερους χρήστες. Σε αυτές τις περιπτώσεις, εκτός από περισσότερους χρήστες (τουλάχιστον είκοσι) θα έχουμε και περισσότερο συγκεκριμένα ζητήματα και εναλλακτικές σχεδιάσεις για τις οποίες θα θέλουμε να εντοπίσουμε με μεγάλη ακρίβεια τις διαφορές. Αντίστοιχα για την συλλογή δεδομένων στην αξιολόγηση με μεγάλο αριθμό χρηστών ή με μεγάλο αριθμό διαδράσεων είναι σκόπιμο να έχουμε περισσότερα είδη δεδομένων. Εκτός από την βασική παρατήρηση των χρηστών που εκτελούν διεργασίες με ένα σύστημα διάδρασης μπορούμε να συλλέξουμε δεδομένα αυτόματα καταγράφοντας τις λεπτομέρειες των διαδράσεων ή των βιομετρικων στοιχείων (π.χ., παρακολούθηση της ίριδας του ματιού, καταγραφή του σφυγμού) σε αρχεία στον υπολογιστή καθώς και να έχουμε δομημένα ερωτηματολόγια.

Υπάρχουν κάποιες περιπτώσεις στην αξιολόγηση της διάδρασης όπου ο αριθμός των χρηστών δεν είναι η σημαντικότερη παράμετρος. Για παράδειγμα, στην αρχική αξιολόγηση της συσκευής εισόδου ποντίκι οι ερευνητές είχαν μόνο πέντε χρήστες και παρόλο τον μικρό (σχετικά) αριθμό τους κατέληξαν σε ισχυρά συμπεράσματα αναφορικά με την συγκριτική απόδοση των συσκευών εισόδου που δεν έχουν αλλάξει πολλές δεκαετίες μετά. Αντί για τον αριθμό των χρηστών, αυτό που έχει σημασία, είναι ο αριθμός των διαδράσεων που θα αναλύσουμε για να καταλλήξουμε σε συμπεράσματα. Στην περίπτωση της αξιολόγησης της συσκευής εισόδου ποντίκι, οι ερευνητές έκαναν πολλές προκαταρκτικές δοκιμές με τους χρήστες μέχρι να διαπιστώσουν ότι η απόδοση τους δεν αλλάζει και τότε μόνο έκαναν συλλογή ακόμη περισσότερων διαδράσεων αρκετών για οδηγηθούν σε ασφαλή συμπεράσματα. Το συμπέρασμα είναι ότι για τον καθορισμό του αριθμού των χρηστών θα πρέπει να πρώτα να κάνουμε ένα διαχωρισμό αν μας ενδιαφέρει η άποψη τους ή μόνο η απόδοση τους.


## Εμπορική Μελέτη Περίπτωσης

Η επιφάνεια εργασίας του επιτραπέζιου υπολογιστή είναι ένα δημοφιλές και ευέλικτο σύστημα που πέρασε από πολλούς κύκλους ανάπτυξης και προσαρμογής, τόσο κατά τα πρώτα στάδια δημιουργίας του όσο και κατά την διάδοση του. Η επιφάνεια εργασίας είναι μια πολύ ενδιαφέρουσα μελέτη περίπτωσης γιατί η εξέλιξη της ήταν σχετικά αργή σε ένα διάστημα περισσότερων από σαράντα χρόνια. Σίγουρα η επιφάνεια εργασίας δεν έγινε τόσο δημοφιλής ούτε χρονικά ούτε σε κλίμακα όσο η διεπαφή και η διάδραση με τον κινητό υπολογισμό. Από την άλλη πλευρά όμως ο σταδιακός και διαχρονικός μετασχηματισμός της επιφάνειας εργασίας παρουσιάζει ενδιαφέρουσες διακυμάνσεις και ομοιότητες ανάμεσα σε ανταγωνιστικά εμπορικά προϊόντα τα οποία μπορούν να μας δώσουν πολλά μαθήματα σχετικά με τον κύκλο της ανθρωποκεντρικής σχεδίασης.

![Τα πρώτα Microsoft Windows ήταν στην πραγματικότητα μια διαφορετική οργάνωση του λειτουργικού συστήματος MS-DOS](../images/ch02/windows1.jpg)

Τα Microsoft Windows είναι σίγουρα το πιο δημοφιλές λειτουργικό σύστημα με επιφάνεια εργασίας για επιτραπέζιους υπολογιστές και παρουσιάζει ιδιαίτερο ενδιαφέρον ως μελέτη περίπτωσης γιατί η εξέλιξη του ήταν σταδιακή πράγμα που μας επιτρέπει να βλέπουμε πιο καθαρά τα επιμέρους στάδια και να ερμηνεύουμε αφού πρώτα τα συνδέσουμε με σχετικές εξελίξεις. Επειδή η αποδοχή του βασικού λειτουργικού συστήματος Microsoft Disk Operating System (MSDOS) ήταν πολύ μεγάλη, η πρώτη έκδοση του γραφικού περιβάλοντος ήταν βασισμένη σε αυτό και δεν είχε πολλές από τις βασικές λειτουργίες της διάδρασης με την γραφική επιφάνεια εργασίας που είχαν ήδη εμφανιστεί σε αντίστοιχα προιόντα από τον ανταγωνισμό, όπως ήταν το Macintosh OS. Βλέπουμε λοιπόν ότι ο κατασκευαστής της διάδρασης σε ορισμένες περιπτώσεις  μπορεί να αγνοήσει εφικτές και χρήσιμες δυνατότητες της διάδρασης προκειμένου να δώσει βάρος σε παλιές εφαρμογές απλά και μόνο επειδή οι χρήστες τις έχουν συνηθίσει και επειδή οι αντίστοιχοι κατασκευαστές εκείνων των εφαρμογών δεν είναι έτοιμοι να περάσουν στην επομενη φάση. Με άλλα λόγια, βλέπουμε για μια ακόμη φορά ότι ο τεχνολογικός ντετερμινισμός δεν είναι αρκετός για να σπρώξει μπροστά την ανάπτυξη αφού υπάρχει και ο ανθρώπινος και κοινωνικός παράγοντας που είναι εξίσου σημαντικοί.

![Τα Windows95 ήταν μια πολύ επιτυχημένη προσπάθεια που βασίστηκε στην ευρύτατη προβολή, στην οικονομική τιμή, και στην ευελιξία εγκατάστασης σε διαφορετικό υλικό αλλά και στην εύκολη ενσωμάτωση υλικού από άλλους κατασκευαστές](../images/ch02/windows95.jpg)

Στα μέσα της δεκαετίας του 1990 οι τεχνολογικές συνθήκες έχουν ωριμάσει τόσο ώστε μια μεγάλη μερίδα από τους χρήστες λειτουργικών συστημάτων να έχει αποκτήσει ή να έχει εφικτή πρόσβαση σε γρηγορότερους επεξεργαστές και σε ξεχωριστές κάρτες γραφικών. Ταυτόχρονα, η αγορά των οικιακών υπολογιστών έχει διευρυνθεί αρκετά και καλύπτει πολλές επιμέρους ανθρώπινες δραστηριότητες οπότε οι κατασκευαστές υλικού έχουν αρχίσει να διαθέτουν εξειδικευμένο εξοπλισμό που συνδέεται με τον υπολογιστή για να διευκολύνει τις διεργασίες των χρηστών, όπως μουσική, παιχνίδια, σχεδίαση, κτλ. Το παραπάνω πλαίσιο δημιουργεί τις ιδανικές συνθήκες για την εισαγωγή των Windows95 τα οποία έχουν πλέον μια πλήρη γραφική επιφάνεια εργασίας και υποστηρίζουν την εύκολη προσθήκη νέων προγραμμάτων και επιπλέον υλικού. Η αποδοχή των Windows95 από την αγορά μπορεί να συγκριθεί μόνο με αυτή των WindowsXP σχεδόν δέκα χρόνια μετά, ενώ η μεγάλη ομοιότητα τους τόσο με το αρχικό Macintosh OS, οσο και με το Xerox Star, αποτελεί την απόδειξη ότι από μόνη της η ποιότητα της διάδρασης δεν είναι αρκετή για να καθορίσει την τύχη ενός προϊόντος στην ευρύτερη αγορά, αλλά απαιτείται και μια καλύτερη κατανόηση των αναγκών των επιμέρους ομάδων χρηστών. Βλέπουμε λοιπόν ξανά ότι ο προγραμματισμός της διάδρασης δεν είναι μόνο η σωστή κατασκευή της διάδρασης αλλά και η σωστή κατανόηση των αναγκών των χρηστών.

![Τα Windows8 προσφέρουν μια διεπαφή με τον χρήστη που εμφανισιακά και λειτουργικά είναι δανεισμένη από τις κινητές συσκευές, αφού έχουμε μεγάλα ζωντανά εικονίδια και χειρονομίες, δηλαδή έχουμε μοτίβα διάδρασης που συναντάμε περισσότερο στον κινητό παρά στον επιτραπέζιο υπολογισμό.](../images/ch02/windows8.png)

Οπως είδαμε στα παραπάνω, η κατανόηση και η προσαρμογή στις ανάγκες των χρηστών είναι μια σημαντική συνθήκη για την επιτυχία της διάδρασης, αρκεί βέβαια η διάδραση να εξίσου καλά προσαρμοσμένη στην συσκευή του χρήστη. Αν και η Microsoft διατηρεί το προβάδισμα στα λειτουργικά συστήματα του επιτραπέζιου υπολογιστή, η δεκαετία του 2010 την βρίσκει να έχει μείνει πίσω στην ραγδαία αναπτυσόμενη αγορά του κινητού υπολογισμού, ο οποίος εκτός από τα έξυπνα κινητά τηλέφωνα περιλαμβάνει και τις ταμπλέτες που σταδιακά αντικαθιστούν πολλές από τις διεργασίες του επιτραπέζιου υπολογιστή. Σε μια προσπάθεια να δώσει προτεραιότητα στις κινητές συσκευές, η Microsoft εισάγει τα Windows8 με αρχική οθόνη διάδρασης αντίστοιχη με αυτήν που έχει στις κινητές συσκευές της. Αν και η επιλογή αυτή δημιουργεί μια πραγματικά ομοιόμορφη και συνεπή εμπειρία για τους χρήστες που κινούνται ανάμεσα σε πολλούς υπολογιστές (κινητούς και επιτραπέζιους), ταυτόχρονα απέχει από το να είναι βέλτιστη για τον επιτραπέζιο υπολογιστή, με αποτέλεσμα να μειώνει την ευχρηστία του. Βλέπουμε λοιπόν ότι ναι μεν η εστίαση στον χρήστη έχει προτεραιότητα, αλλά και η κατανόηση της φόρμας του υπολογιστή δεν πρέπει να αγνοείται. Επομένως, ο σωστός προγραμματισμός της διάδρασης μπορεί να γίνει κατανοητός ως μια λεπτή ισορροπία ανάμεσα στις ιδιότητες της συσκευές και τις ανάγκες του χρήστη, ισορροπία που μπορεί να γίνει εύθραυστη όταν έχουμε πολλούς διαφορετιούς χρήστες και πολλά διαφορετικά είδη συσκευής χρήστη.

## Ερευνητική Μελέτη Περίπτωσης

Η κατανόηση και η χρήση μιας συσκευής διέπεται από μερικές βασικές αξίες που είναι οι ίδιες ανεξάρτητα από το είδος και την πολυπλοκότητα που μπορεί να έχει η διάδραση ανθρώπου υπολογιστή. Στο κλασικό βιβλίο του "Η Σχεδίαση των καθημερινών πραγμάτων" ο Ντον Νόρμαν παραθέτει ένα μικρό σύνολο από βασικές αξίες και δείνει παραδείγματα καλής και κακής εφαρμογής σε καθημερινά απλά αντικείμενα, όπως πόρτες και υδραυλικά.

Οι βασικές αξίες που πρέπει να έχει μια συσκευή ώστε να είναι κατανοητή και εύχρηστη κατά την διάδραση με τον άνθρωπο είναι: affordance, constraint, mapping, feedback.

![Σε μια συσκευή που έχει την έξοδο σε διαφορετικό σημείο από την είσοδο του χρήστη θα πρέπει να υπάρχει μια φυσική απεικόνιση ανάμεσα στην είσοδο και στην έξοδο, όπως στην περίπτωση των εστιών μια κουζίνας μαγειρέματος](../images/ch02/mapping-principle.png)

Η διαπίστωση που επιβεβαιώνεται διαχρονικά στην σχεδίαση των καθημερινών πραγμάτων είναι ότι οι καταασκευαστές επαναλαμβάνουν τα ίδια λάθη με την παράλειψη των βασικών αξιών και ότι οι αξίες αυτές έχουν μείνει αναλείωτες. Οι κατασκευαστές κάνουν τα ίδια λάθη γιατί κάθε φορά που έχουμε μια νέα τεχνολογική επανάσταση, η κατασκευή της διάδρασης γίνεται συνήθως από τους κατασκευαστές που έχουν οικειότητα με την νέα τεχνολογία και οι οποίοι συνήθως είναι είτε νέοι είτε επικεντρωμένοι μόνο στην τεχνολογία. Οι βασικές αξίες έχουν μείνει οι ίδιες γιατί ο άνθρωπος αλλάζει πολύ πιο αργά από όσο η τεχνολογία.

![Η επίτευξη της ευχρηστίας δεν είναι η μόνη απόλυτη αξία καθώς μια συσκευή διάδρασης επηρεάζεται από πολλούς ακόμη παράγοντες, όπως η αισθητική, το κόστος, αλλά και την συνήθεια, η οποία είναι ο κύρια αιτία που το πιο συνηθισμένο πληκτρολόγιο για τον επιτραπέζιο υπολογιστή δεν είναι το πιο εύχρηστο.](../images/ch02/dvorak-keyboard.png)

Τελικά, ο στόχος της ανθρωποκεντρικής κατασκευής συστημάτων είναι να βρούμε μια ισσοροπία ανάμεσα σε όλες τις δυνάμεις που επηρεάζουν την σχεδίαση, την κατασκευή, την διανομή, και την χρήση των συσκευών διάδρασης.



# Σχετική βιβλιογραφία

Buxton, B. (2010). Sketching User Experiences: Getting the Design Right and the Right Design: Getting the Design Right and the Right Design. Morgan Kaufmann.

Carroll, J. M. (2000). Making use: scenario-based design of human-computer interactions. MIT press.

Gaver, B., Dunne, T., & Pacenti, E. (1999). Design: cultural probes. interactions, 6(1), 21-29.

Johnson, J., Roberts, T. L., Verplank, W., Smith, D. C., Irby, C. H., Beard, M., & Mackey, K. (1989). The xerox star: A retrospective. Computer, 22(9), 11-26.

Moggridge, B. (2007). Designing interactions. Cambridge: MIT press.

Norman, D. A. (2002). The design of everyday things. Basic books.

Pruitt, J., & Grudin, J. (2003, June). Personas: practice and theory. In Proceedings of the 2003 conference on Designing for user experiences (pp. 1-15). ACM.

Thackara, J. (2006). In the bubble: designing in a complex world. MIT press.

Winograd, T. (1996). Bringing Design to Software. ACM, New York, NY, USA.

Κουτσαμπάσης, Π. (2011). Αλληλεπίδραση ανθρώπου - υπολογιστή: Αρχές, μέθοδοι και παραδείγματα, Κλειδάριθμος
